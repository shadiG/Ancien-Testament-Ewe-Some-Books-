 Ke anyigba blibo la katã doa gbe ɖeka, eye nya ɖeka tɔgbi le nu na wo. 2  Esi wozɔ mɔ ɖo ta ɣedzeƒe gome la, wova ke ɖe gbadzaƒe aɖe ŋu le bali aɖe me le Sinar-nyigba dzi,+ eye wonɔ afi ma. 3  Azɔ wogblɔ na wo nɔewo be: “Miva, ne míatso anyikpe, eye míamèe.” Ale wozã anyikpe ɖe kpe teƒe, kple aŋɔ yibɔ ɖe ba teƒe. 4  Eye wogblɔ be: “Miva, ne míatso du, eye míatu mɔ́ aɖe si tame atɔ dziƒo, ale be míawɔ ŋkɔ gã aɖe na mía ɖokui, be míagakaka ɖe anyigba blibo la dzi o.”+
5  Eya ta Yehowa ɖi va be yeakpɔ du la kple mɔ́ si tum amegbetɔviwo le la ɖa. 6  Eye Yehowa gblɔ be: “Kpɔ ɖa! Dukɔ ɖeka wonye, eye wo katã wodoa gbe ɖeka,+ eye nu si wode asi wɔwɔ mee nye esia. Azɔ naneke meli si woaɖo tame be yewoawɔ, si woado kpoe o. 7  Va! Na míaɖi+ ayi afi ma aɖatɔtɔ gbe na wo, ale be woagase wo nɔewo ƒe gbegbɔgblɔ gɔme o.” 8  Ale Yehowa ka wo hlẽ tso afi ma ɖe anyigba blibo la katã dzi;+ eye wodzudzɔ du la tsotso. 9  Esia tae wona ŋkɔe be Babel,+ elabena afi mae Yehowa tɔtɔ anyigba blibo la katã ƒe gbe le, eye Yehowa ka wo hlẽ tso afi ma ɖe anyigba blibo la katã dzi.
10  Sem ƒe ŋutinyae nye esi.+
Ƒe eve le Tsiɖɔɖɔ la megbe, esime Sem xɔ ƒe alafa ɖeka la, edzi Arpaksad.+ 11  Esi Sem dzi Arpaksad megbe la, eganɔ agbe ƒe alafa atɔ̃. Eye wòdzi ŋutsuwo kple nyɔnuwo.+
12  Esi Arpaksad xɔ ƒe blaetɔ̃ vɔ atɔ̃ la, edzi Sela.+ 13  Esi Arpaksad dzi Sela megbe la, eganɔ agbe ƒe alafa ene kple etɔ̃. Eye wòdzi ŋutsuwo kple nyɔnuwo.
14  Esi Sela xɔ ƒe blaetɔ̃ la, edzi Eber.+ 15  Esi Sela dzi Eber megbe la, eganɔ agbe ƒe alafa ene kple etɔ̃. Eye wòdzi ŋutsuwo kple nyɔnuwo.
16  Esi Eber xɔ ƒe blaetɔ̃ vɔ ene la, edzi Peleg.+ 17  Esi Eber dzi Peleg megbe la, eganɔ agbe ƒe alafa ene blaetɔ̃. Eye wòdzi ŋutsuwo kple nyɔnuwo.
18  Esi Peleg xɔ ƒe blaetɔ̃ la, edzi Reu.+ 19  Esi Peleg dzi Reu megbe la, eganɔ agbe ƒe alafa eve kple asieke. Eye wòdzi ŋutsuwo kple nyɔnuwo.
20  Esi Reu xɔ ƒe blaetɔ̃ vɔ eve la, edzi Serug. 21  Esi Reu dzi Serug megbe la, eganɔ agbe ƒe alafa eve kple adre. Eye wòdzi ŋutsuwo kple nyɔnuwo.
22  Esi Serug xɔ ƒe blaetɔ̃ la, edzi Nahor. 23  Esi Serug dzi Nahor megbe la, eganɔ agbe ƒe alafa eve. Eye wòdzi ŋutsuwo kple nyɔnuwo.
24  Esi Nahor xɔ ƒe blaeve vɔ asieke la, edzi Tera.+ 25  Esi Nahor dzi Tera megbe la, eganɔ agbe ƒe alafa ɖeka wuiasieke. Eye wòdzi ŋutsuwo kple nyɔnuwo.
26  Esi Tera xɔ ƒe blaadre la, edzi Abram,+ Nahor+ kple Haran.
27  Tera ƒe ŋutinyae nye esi.
Tera dzi Abram, Nahor kple Haran; Haran dzi Lot.+ 28  Emegbe Haran ku le wo de Ur,+ le Kaldea-nyigba+ dzi esime fofoa Tera gale agbe. 29  Abram kple Nahor ɖe srɔ̃. Abram srɔ̃ ŋkɔe nye Sarai,+ eye Nahor srɔ̃ ŋkɔe nye Milka,+ ame si nye Haran vinyɔnu. Haran nye Milka kple Yiska fofo. 30  Ke Sarai tsi ko;+ medzi vi o.
31  Emegbe Tera kplɔ via Abram kple tɔgbuiyɔvia Lot,+ ame si nye Haran vi, kple lɔ̃xoyɔvia Sarai, ame si nye via Abram srɔ̃, eye woʋu kplii tso Ur le Kaldea-nyigba dzi be yewoayi Kanaan-nyigba dzi.+ Emegbe wova Haran,+ eye wonɔ afi ma. 32  Tera nɔ agbe ƒe alafa eve kple atɔ̃. Eye Tera ku le Haran.