Le nu siawo megbe la, Egipte-fia ƒe ahakulawo ƒe amegã+ kple abolomelawo ƒe amegã wɔ nu vɔ̃ ɖe woƒe aƒetɔ Egipte-fia la ŋu. 2  Eya ta Farao do dziku ɖe eƒe dɔwɔla eve siwo nye ahakulawo ƒe amegã kple abolomelawo ƒe amegã la ŋu,+ 3  eye wòtsɔ wo de gaxɔ si le fiaŋudzɔlawo ƒe amegã+ la ƒe aƒe me la me, le afi si Yosef nye gamenɔla le.+ 4  Eye fiaŋudzɔlawo ƒe amegã la tsɔ wo de Yosef si be wòakpɔ wo dzi,+ eye wonɔ gaxɔ me hena ɣeyiɣi aɖe.*
5  Eye Egipte-fia ƒe ahakula kple abolomela, siwo wode gaxɔ me la ku drɔ̃e le zã ɖeka me, eye drɔ̃eawo dometɔ ɖe sia ɖe ƒe gɔmeɖeɖe le vovo. 6  Esi Yosef va wo gbɔ le ŋufɔke ƒe ŋdi la, ekpɔe be wolé blanui. 7  Eya ta ebia Farao ƒe dɔwɔlawo ƒe amegã siwo le egbɔ le gaxɔa me le eƒe aƒetɔ ƒe me la be: “Nu ka tae mielé blanui egbea ale?” 8  Eye woɖo eŋu nɛ be: “Mí ame evea siaa míeku drɔ̃e, gake ame aɖeke meli aɖe egɔme na mí o.” Eye Yosef gblɔ na wo be: “Ðe menye Mawue ɖea nyawo gɔme oa?+ Meɖe kuku, milĩi nam.”
9  Eya ta ahakulawo ƒe amegã la lĩ eƒe drɔ̃e la na Yosef be: “Le nye drɔ̃ea me la, wainka aɖe nɔ ŋkunyeme. 10  Alɔ etɔ̃ nɔ wainka la ŋu, esi wònɔ alɔ yeyewo tom la, eƒo se, eye eƒe tsetsewo ɖi. 11  Farao ƒe kplu le asinye, eye metsɔ waintsetseawo hefiã wo kɔ ɖe Farao ƒe kplua me. Emegbe metsɔ kplu la de asi na Farao.” 12  Eye Yosef gblɔ nɛ be: “Drɔ̃e la gɔmee nye esi: Alɔ etɔ̃awo nye ŋkeke etɔ̃. 13  Le ŋkeke etɔ̃ megbe la, Farao aɖe wò le gaxɔ me,* eye wòagatsɔ wò aɖo wò dɔ nu,+ eye àgatsɔ Farao ƒe kplu ade esi, abe ale si nèwɔnɛ tsã esime nènye eƒe ahakula ene.+ 14  Gake ne eme va nyo na wò la, ɖo ŋku dzinye. Meɖe kuku, ve nunye, eye nàgblɔ nye nya na Farao ale be woaɖem le gaxɔ sia me. 15  Elabena le nyateƒe me la, ɖe wofim tso Hebritɔwo ƒe anyigba dzi,+ eye le afi sia hã nyemewɔ naneke si ta woadem gaxɔ* me hafi o.”+
16  Esi abolomelawo ƒe amegã la kpɔ be drɔ̃e la ƒe gɔmeɖeɖe nyo la, eya hã gblɔ na Yosef be: “Nye hã meku drɔ̃e, eye kpɔ ɖa, kusi etɔ̃ siwo me abolo ɣiwo le la le tanye, 17  eye le kusi etametɔa me la, abolo vovovo siwo womè la le eme na Farao, eye xewo va le wo ɖum le kusia me le tanye.” 18  Eye Yosef ɖo eŋu nɛ be, “Drɔ̃e la gɔmee nye esi: Kusi etɔ̃awo nye ŋkeke etɔ̃. 19  Le ŋkeke etɔ̃ megbe la, Farao aɖe ta le nuwò, eye wòahe wò ɖe ati ŋu, eye xewo aɖu wò ŋutilã.”+
20  Ke ŋkeke etɔ̃a gbe dze Farao ƒe dzigbe dzi,+ eye wòɖo kplɔ̃ na eŋumewo katã, eye wòɖe ahakulawo ƒe amegã kple abolomelawo ƒe amegã le gaxɔ me le eŋumewo ŋkume. 21  Eye wògbugbɔ ahakulawo ƒe amegã la ɖo eƒe ahakudɔ la nu, eye wògatsɔa kplu dea Farao si. 22  Ke ehe abolomelawo ƒe amegã ya ɖe ati ŋu, abe ale si tututu Yosef ɖe drɔ̃ea gɔme na woe ene.+ 23  Gake ahakulawo ƒe amegã la meɖo ŋku Yosef dzi o, eŋlɔe be.