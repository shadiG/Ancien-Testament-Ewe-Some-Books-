 Le nu siawo megbe la, Mawu vavã la do Abraham kpɔ.+ Eyɔe be: “Abraham!” Eye wòtɔ be: “Nyee nye esi!” 2  Egblɔ be: “Meɖe kuku, kplɔ viwò, wò tenuvi Isak,+ si nèlɔ̃ vevie la,+ nàyi Moriya-nyigba dzi,+ eye nàtsɔe asa numevɔ le afi ma le toawo dometɔ ɖeka si mafia wò la dzi.”
3  Eya ta Abraham fɔ ŋdi kanya, bla akpa na eƒe tedzi, eye wòkplɔ eƒe subɔvi eve kple via Isak kpe ɖe eɖokui ŋu. Edze nake ɖe numevɔsa la ŋu, eye wòtso hedze mɔ yi teƒe si Mawu vavã la fiae la. 4  Esi Abraham fɔ mo dzi le ŋkeke etɔ̃a gbe la, ekpɔ teƒe la le adzɔge ɖaa. 5  Eye Abraham gblɔ na eƒe subɔviawo be: “Minɔ afi sia kple tedzi la, ke nye kple ɖevi la míayi ŋgɔ vie aɖade ta agu atrɔ ava mia gbɔ.”
6  Eya ta Abraham tsɔ numevɔsa ƒe nake la ɖo ta na via Isak. Etsɔ dzo kple hɛ* ɖe asi, eye wo kple evea woyi azɔlia dzi. 7  Eye Isak yɔ fofoa Abraham be: “Fofonye!” Etɔ be: “Nyee nye esi, vinye!” Eye wòbiae be: “Dzo kple nakee nye esi, ke afi kae alẽ si míatsɔ asa numevɔae la le?” 8  Abraham ɖo eŋu be: “Vinye, Mawu ŋutɔ ana alẽ si míatsɔ asa numevɔ lae mí.”+ Ale wo ame evea wogayi mɔzɔzɔa dzi.
9  Mlɔeba wova ɖo teƒe si Mawu vavã la fiae la, eye Abraham ɖi vɔsamlekpui ɖe afi ma eye wòɖo nakea ɖe edzi. Ebla via Isak ƒe asiwo kple afɔwo eye wòtsɔe ɖo nakea dzi le vɔsamlekpuia dzi.+ 10  Eyome Abraham do asi ɖa tsɔ hɛ* la be yeawu ye via.+ 11  Ke Yehowa ƒe dɔla yɔe tso dziƒo be: “Abraham, Abraham!” Etɔ be: “Nyee nye esi!” 12  Eye wògblɔ be: “Mègaka asi ɖevi la ŋu o, eye mègawɔ nanekee o, elabena menyae azɔ be mawuvɔ̃lae nènye, elabena mète viwò, wò tenuvi lam o.”+ 13  Eye Abraham fɔ mo dzi, eye kaka wòakpɔ la, agbo aɖee nye ema si ƒe dzowo ku avekawo le eŋgɔ. Eye Abraham yi ɖalé agbo la tsɔ sa numevɔ ɖe via teƒe. 14  Eye Abraham na ŋkɔ teƒe ma be Yehowa-Yire.* Esia tae wogblɔna va se ɖe egbegbe be: “Woana le Yehowa ƒe to la dzi.”+
15  Eye Yehowa ƒe dɔla yɔ Abraham zi evelia tso dziƒo 16  gblɔ be: “Yehowa be, ‘Metà ɖokuinye be,+ esi nèwɔ esia, be mète viwò, wò tenuvi, lam o+ ta la, 17  mayra wò godoo, eye mana wò dzidzimevi* nasɔ gbɔ abe dziƒoɣletiviwo kple ƒutake ene;+ wò dzidzimevi axɔ eƒe futɔwo ƒe duwo* woazu etɔ.+ 18  Eye anyigbadziƒomeawo katã axɔ yayra to wò dzidzimevi la dzi,+ elabena èɖo to nye gbe.’”+
19  Emegbe Abraham trɔ va eƒe subɔviawo gbɔ; ale wotso, eye wo katã wotrɔ yi Beer-Seba;+ eye Abraham yi edzi nɔ Beer-Seba.
20  Emegbe wova ka eta na Abraham be: “Kpɔ ɖa, Milka hã dzi viwo na nɔviwò Nahor:+ 21  eƒe ŋgɔgbevie nye Uz, nɔviae nye Buz kple Kemuel, si nye Aram fofo, 22  Kesed, Hazo, Pildas, Yidlaf kple Betuel.”+ 23  Betuel dzi Rebeka.+ Ame enyi siawoe Milka dzi na Abraham nɔvi Nahor. 24  Srɔ̃a evelia, si ŋkɔe nye Reuma, hã dzi Teba, Gaham, Tahas kple Maaka nɛ.