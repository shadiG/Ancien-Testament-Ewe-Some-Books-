 Yehowa trɔ susu ɖe Sara ŋu abe ale si tututu wògblɔe ene, eye Yehowa wɔ ɖe ŋugbe si wòdo na Sara la dzi.+ 2  Ale Sara fɔ fu+ dzi viŋutsuvi na Abraham le eƒe amegãkuku me, le ɣeyiɣi si tututu ƒe ŋugbe Mawu do nɛ la dzi.+ 3  Eye Abraham tsɔ ŋkɔ na vi si Sara dzi nɛ la be Isak.+ 4  Abraham tso aʋa na via Isak esi wòxɔ ŋkeke enyi, abe ale si Mawu de se nɛ ene.+ 5  Abraham xɔ ƒe alafa ɖeka esime wodzi Isak nɛ. 6  Eye Sara gblɔ be: “Mawu do nukokoe nam; ame sia ame si asee la ako nu kplim.”* 7  Eye wògblɔ kpee be: “Ame kae agblɔ na Abraham be, ‘Sara ana no vi hafi? Ke hã, medzi viŋutsuvi nɛ le eƒe amegãkuku me.”
8  Ke ɖevi la tsi, eye wotso no nɛ, eye Abraham ɖo kplɔ̃ gã aɖe le gbe si gbe wotso no na Isak. 9  Ke Sara de dzesii be Egiptetɔ Hagar+ ƒe vi si wòdzi na Abraham la lɔ̃a fewuɖuɖu le Isak ŋu.+ 10  Eya ta egblɔ na Abraham be: “Nya kosi sia kple via ɖa, elabena kosi sia ƒe vi manyi dome kple vinye Isak o!”+ 11  Ke nya si wògblɔ tso via ŋu la medzɔ dzi na Abraham kura o.+ 12  Eye Mawu gblɔ na Abraham be: “Mègana nya siwo gblɔm Sara le na wò le ŋutsuvi la kple kosi la ŋu nave wò o. Ðo toe,* elabena ame si woayɔ be wò dzidzimevi la adzɔ tso Isak me.+ 13  Ke mana kosi la ƒe vi+ hã nazu dukɔ,+ elabena viwòe* eya hã nye.”
14  Eye Abraham fɔ ŋdi kanya, eye wòtsɔ abolo kple lãgbalẽgolo si me tsi le la na Hagar. Etsɔe ɖo abɔta nɛ, eye wòdo mɔ eya kple ɖevi la.+ Ale wòdzo yi ɖale tsaglãla tsam le Beer-Seba+ gbedzi. 15  Mlɔeba tsia va vɔ le lãgbalẽgolo la me, eye wòɖe asi le ɖevi la ŋu da ɖe ati dodoe aɖe te. 16  Eye wòdzo yi ɖabɔbɔ nɔ adzɔge; wo dome didi abe afi si woada aŋutrɔ wòadze ene, elabena egblɔ be: “Nyemate ŋu anɔ ɖevi la kpɔm wòaku o.” Eya tae wòyi ɖabɔbɔ nɔ adzɔge, eye wòfa avi hehehe.
17  Mawu se ŋutsuvi la ƒe gbe,+ eye Mawu ƒe dɔla yɔ Hagar tso dziƒo gblɔ nɛ be:+ “Hagar, nu kae le wɔwòm? Mègavɔ̃ o, elabena Mawu se ɖevi la ƒe gbe le afi si wòle. 18  Tso nàyi aɖalé ɖevi la wòatso, elabena mana wòazu dukɔ gã aɖe.”+ 19  Ale Mawu ʋu eƒe ŋkuwo wòkpɔ vudo aɖe; eye wòyi ɖaku tsi ɖe lãgbalẽgolo la me hena tsi ŋutsuvi la wòno. 20  Eye Mawu nɔ kple ɖevi+ la esi wònɔ tsitsim. Enɔ gbedzi, eye wòva zu aŋutrɔdala. 21  Eva nɔ Paran gbedzi,+ eye dadaa ɖe srɔ̃ nɛ tso Egipte-nyigba dzi.
22  Le ɣeyiɣi mawo me la, Abimelek kple eƒe aʋafia Pikol gblɔ na Abraham be: “Mawu li kpli wò le nu sia nu si nèwɔna la me.+ 23  Eya ta tsɔ Mawu ka atam nam be màwɔ vɔ̃ aɖeke nye kple vinyewo kpakple nye dzidzimeviwo o; be lɔlɔ̃ vavã si meɖe fia wò+ la kee wò hã nàɖe afia nye kple anyigba si dzi nèva le la.” 24  Eya ta Abraham gblɔ be: “Maka atam ɖe nya sia dzi.”
25  Ke hã, Abraham na nutsotso Abimelek le vudo si Abimelek ƒe subɔviwo sẽ ŋuta xɔ le wo si la ta.+ 26  Abimelek gblɔ be: “Nyemenya ame si wɔ nu sia o, wò ŋutɔ hã mègblɔe nam o, eye nyemesee kpɔ abe ale si nèle egblɔm nam egbea ene o.” 27  Ale Abraham tsɔ alẽwo kple nyiwo na Abimelek, eye wo ame evea wobla nu. 28  Esi Abraham ɖe alẽnɔe adre tso alẽha la dome ɖe vovo la, 29  Abimelek bia Abraham be: “Nu ka tae nèɖe alẽnɔe adre siawo ɖe vovo?” 30  Eɖo eŋu be: “Xɔ alẽnɔe adre siawo le asinye, be wòanye kpeɖodzi be nyee ɖe vudo sia.” 31  Ema tae wòtsɔ ŋkɔ na teƒe ma be Beer-Seba,*+ elabena afi mae wo ame evea woka atam le. 32  Ale wobla nu+ le Beer-Seba; emegbe Abimelek kple eƒe aʋafia Pikol tso, eye wogbugbɔ yi Filistitɔwo ƒe anyigba dzi.+ 33  Emegbe Abraham do tamarisk-ti aɖe ɖe Beer-Seba, eye wòyɔ Yehowa,+ Mawu si li tso mavɔ me yi mavɔ me+ la, ƒe ŋkɔ le afi ma. 34  Eye Abraham nɔ Filistitɔwo ƒe anyigba dzi eteƒe didi.