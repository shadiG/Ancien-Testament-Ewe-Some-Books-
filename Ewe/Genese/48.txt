Le nu siawo megbe la, wova gblɔ na Yosef be: “Kpɔ ɖa, fofowò le gbɔdzɔgbɔdzɔm.” Eya ta Yosef kplɔ via eveawo, Manase kple Efrayim, ɖe asi yi egbɔ.+ 2  Eye wogblɔ na Yakob be: “Kpɔ ɖa, viwò Yosef va gbɔwò.” Eya ta Israel do ŋusẽ nu fɔ hebɔbɔ nɔ abati la dzi. 3  Eye Yakob gblɔ na Yosef be:
“Mawu Ŋusẽkatãtɔ la ɖe eɖokui fiam le Luz le Kanaan-nyigba dzi eye wòyram.+ 4  Eye wògblɔ nam be, ‘Mena nèle dzidzim, mana nàsɔ gbɔ, mana nàzu ameha gã aɖe,+ eye matsɔ anyigba sia ana wò dzidzimevi siwo ava ɖe yowòme be wòanye wo tɔ ɖaa.’+ 5  Azɔ ŋutsuvi siwo wodzi na wò le Egipte-nyigba dzi hafi meva gbɔwò le Egipte la zu tɔnyewo.+ Efrayim kple Manase azu vinyewo, abe Ruben kple Simeon ene.+ 6  Ke vi siwo woava dzi na wò ɖe wo yome la azu tɔwò. Woayɔ wo nɔvi eve siawo ƒe ŋkɔwo ɖe wo ŋu eye woanyi dome tso wo gbɔ.+ 7  Esime metso Padan gbɔna la, Rahel ku+ le gbɔnye le Kanaan-nyigba dzi. Eye esi mɔ didi aɖe gale ŋgɔnye hafi maɖo Efrat+ ta la, meɖii esi menɔ mɔ dzi yina Efrat, si nye Betlehem.”+
8  Esi Israel kpɔ Yosef viwo la, ebia be: “Ame kawoe nye esiawo?” 9  Yosef ɖo eŋu na fofoa be: “Woawoe nye vi siwo Mawu nam le teƒe sia.”+ Eye wògblɔ be: “Meɖe kuku, kplɔ wo vɛ nam, ne mayra wo.”+ 10  Ke Israel ƒe ŋkuwo dzi tsyɔ le tsitsi ta, eye megatea ŋu kpɔa nu o. Esia ta Yosef kplɔ wo te ɖe eŋu, eye wògbugbɔ nu na wo hekpla asi kɔ na wo. 11  Israel gblɔ na Yosef be: “Nyemebui kpɔ be magakpɔ wò ŋkume o,+ ke azɔ Mawu na mekpɔ viwòwo gɔ̃ hã.” 12  Emegbe Yosef ɖe wo le Israel ƒe atame, eye wòbɔbɔ tsyɔ mo anyi.
13  Eye Yosef kplɔ wo ame evea, eye wòtsɔ eƒe nuɖusi lé Efrayim+ ɖo Israel ƒe miame, hetsɔ eƒe miasi lé Manase+ ɖo Israel ƒe ɖusime, eye wòkplɔ wo te ɖe eŋu. 14  Ke Israel tsɔ eƒe nuɖusi ɖo Efrayim ƒe tame, evɔ eyae nye ɖevitɔ hafi, eye wòtsɔ eƒe miasi ɖo Manase ƒe tame. Ðe wòɖoe koŋ da eƒe asiwo ɖe wo dzi nenema, elabena Manase ye nye ŋgɔgbevia.+ 15  Eye wòyra Yosef gblɔ be:+
“Mawu vavã si ŋkume fofonye Abraham kple Isak zɔ le,+
Mawu vavã si kplɔm le nye agbe me katã va se ɖe egbe,+
16  Mawudɔla si ɖeam tso vɔ̃wo katã me,+ nayra ɖeviawo.+
Na woayɔ nye ŋkɔ ɖe wo ŋu, eye woayɔ fofonye Abraham kple Isak ƒe ŋkɔ ɖe wo ŋu,
Eye na woadzi azu ameha gã aɖe le anyigba la dzi.”+
17  Esi Yosef kpɔ be ye fofo ƒe nuɖusi kpɔtɔ le Efrayim ƒe tame la, medzɔ dzi nɛ o, eya ta elé fofoa ƒe asi be yeaɖee ɖa le Efrayim ƒe tame ada ɖe Manase ƒe tame. 18  Yosef gblɔ na fofoa be: “Fofonye, mègawɔe nenema o, elabena ame siae nye ŋgɔgbevi+ la. Tsɔ wò nuɖusi da ɖe eƒe tame.” 19  Ke fofoa gbe hegblɔ be: “Menya, vinye, menya. Eya hã ava zu dukɔ, eye eya hã ava zu gã. Gake nɔvia ɖevitɔ la ava zu gã wui,+ eye eƒe dzidzimeviwo ava sɔ gbɔ ade dukɔwo nu.”+ 20  Eye wòyra wo gbe ma gbe+ gblɔ be:
“Israel-viwo atsɔ wò ŋkɔ anɔ wo nɔewo yram agblɔ be:
‘Mawu nawɔ wò nànɔ abe Efrayim kple Manase ene.’”
Ale wòtsɔ Efrayim ɖo ŋgɔ na Manase.
21  Eye Israel gblɔ na Yosef be: “Kpɔ ɖa, mele kukum,+ ke Mawu anɔ kpli mi, eye wòana miatrɔ ayi mia tɔgbuiwo ƒe anyigba dzi.+ 22  Metsɔ anyigba aɖe,* si metsɔ nye yi kple nye dati xɔ le Amoritɔwo si la na wò, be tɔwò nawu nɔviwòwo tɔ.”