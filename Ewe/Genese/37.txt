Yakob yi edzi nɔ Kanaan-nyigba si dzi fofoa nye amedzro le kpɔ la dzi.+
2  Esiae nye Yakob ƒe ŋutinya.
Esi Yosef+ xɔ ƒe wuiadre la, ekpena ɖe Bilha+ kple Zilpa,+ siwo nye fofoa srɔ̃wo, ƒe viŋutsuwo ŋu wonɔa alẽwo kplɔm.+ Eye Yosef va gblɔ nu gbegblẽ siwo wowɔ la na wo fofo. 3  Israel lɔ̃a Yosef wu via bubuawo katã,+ elabena edzii le eƒe amegãkuku me, eye wòna wotɔ awu ʋlaya tɔxɛ* aɖe nɛ. 4  Esi nɔviawo kpɔe be yewo fofo lɔ̃nɛ wu yewo katã la, wolé fui, eye womeƒoa nu nɛ tufafatɔe o.
5  Emegbe Yosef ku drɔ̃e, eye wòlĩi na nɔviawo,+ ale be wogakpɔ susu bubu si ta woagalé fui ɖo. 6  Egblɔ na wo be: “Meɖe kuku, mise drɔ̃e sia si meku la ɖa. 7  Míele lu blam tatata le agble me, eye nye lu babla la tso hedzɔ kã, eye miaƒe lu bablawo va ƒo xlã nye lu babla la hede ta agu nɛ.”+ 8  Nɔviawo biae be: “Ðe nèdi be yeanye fia ɖe mía dzi ahaɖu mía dzia?”+ Ale wogakpɔ susu bubu si ta woagalé fui ɖo le eƒe drɔ̃eawo kple nya si wògblɔ la ta.
9  Ema megbe egaku drɔ̃e bubu, eye wòlĩi na nɔviawo be: “Megaku drɔ̃e bubu. Fifia ya la, ɣe kple ɣleti kpakple ɣletivi wuiɖekɛ va de ta agu nam.”+ 10  Eye wòlĩi na fofoa kple nɔviawo siaa, eye fofoa ka mo nɛ hegblɔ nɛ be: “Drɔ̃e sia si nèku la gɔme ɖe? Ðe nye kple dawò kpakple nɔviwòwo míava de ta agu na wòa?” 11  Eye nɔviawo ʋã ŋui,+ ke fofoa lé nya la ɖe susu me.
12  Ke nɔviawo kplɔ wo fofo ƒe lãha la yi gbeɖuƒe le Sekem+ lɔƒo. 13  Emegbe Israel gblɔ na Yosef be: “Ènya be nɔviwòwo le lãhawo kplɔm le Sekem lɔƒo ɖe? Va madɔ wò ɖe wo gbɔ.” Eye wògblɔ be: “Yoo, mayi!” 14  Eye wògblɔ nɛ be: “Meɖe kuku, yi ɖakpɔ ɖa be nɔviwòwo li nyuie hã. Lé ŋku ɖe lãha la hã ŋu, eye nàva gblɔe nam.” Ale wòdɔe tso Hebron Bali+ la me, eye wòdze mɔ ɖo ta Sekem. 15  Emegbe ŋutsu aɖe kpɔe wòle tsatsam le gbea dzi. Eye ŋutsua biae be: “Nu ka dim nèle?” 16  Eɖo eŋu be: “Nɔvinyewo dim mele. Meɖe kuku, afi kae wole lãhawo kplɔm le?” 17  Ŋutsua gblɔ be: “Woho dzo le afi sia. Mese wogblɔ be: ‘Mina míayi Dotan.’” Eya ta Yosef ti nɔviawo yome, eye wòva tu wo le Dotan.
18  Ke wokpɔe ɖaa le adzɔge, eye hafi wòate tu wo la, wode asi nugbeɖoɖo me ɖe eŋu be yewoawui. 19  Eya ta wogblɔ na wo nɔewo be: “Kpɔ ɖa! Drɔ̃ekulae nye ema gbɔna.+ 20  Azɔ mina míawui, eye míakɔe aƒu gbe ɖe tsidoawo dometɔ ɖeka me, eye míagblɔ be lã wɔadã aɖee vuvui. Ekema míakpɔ nu si eƒe drɔ̃eawo ava zu ɖa.” 21  Esi Ruben+ se nya sia la, edze agbagba be yeaɖee le wo si me. Eya ta egblɔ be: “Migana míaɖe eƒe agbe* ɖa o.”+ 22  Ruben gagblɔ na wo be: “Migakɔ ʋu ɖi o.+ Mikɔe ƒu gbe ɖe tsido sia si le gbea dzi la me, gake migawɔ nu vevii o.”+ Eɖoe be yeaɖee le wo si me, ne yeagbugbɔe aɖo ɖe fofoa.
23  Esi Yosef nya ɖo nɔviawo gbɔ teti ko la, woɖe eƒe awu ʋlaya, awu ʋlaya tɔxɛ si wòdo la, le eŋu,+ 24  eye wokɔe ƒu gbe ɖe tsido la me. Ɣemaɣi la, do la le ƒuƒlu eye tsi mele eme o.
25  Azɔ wonɔ anyi be yewoaɖu nu. Esi wofɔ mo dzi la, wokpɔ Ismaeltɔ+ mɔzɔlawo ƒe ha aɖe tso Gilead gbɔna. Woƒe kposɔwo tsɔ labdano-ŋe kple balsam-mi kpakple aŋetikpa+ yina Egipte. 26  Eye Yuda gblɔ na nɔviawo be: “Viɖe kae wòanye ne míewu mía nɔvia hemia nu ɖe edzi?+ 27  Mina míadzrae+ na Ismaeltɔwo, eye migana míaka asi eŋu o. Elabena mía nɔvie, míaƒe ŋutilãe.” Eya ta woɖo to wo nɔvia. 28  Eye esi ŋutsu siwo nye Midiantɔ+ asitsalawo tso eme va yina la, woɖe Yosef le tsido la me, eye wodzrae na Ismaeltɔwo klosalo blaeve.+ Ŋutsu siawo kplɔ Yosef yi Egipte.
29  Emegbe esi Ruben trɔ yi tsido la gbɔ, eye mekpɔ Yosef le tsidoa me o la, edze eƒe awuwo. 30  Esi wòtrɔ yi nɔviawo gbɔ la, edo ɣli be: “Ðevi la megali o! Nu ka wɔ gee mala?”
31  Ke wotsɔ Yosef ƒe awu ʋlaya la, eye wowu gbɔ̃tsu hetsɔ awu ʋlaya la nyrɔ ɖe ʋua me. 32  Emegbe woɖo awu ʋlaya tɔxɛ la ɖe wo fofo gblɔ be: “Nu sia ŋue míeke ɖo. Míeɖe kuku, lé ŋku ɖe eŋu kpɔ be viwò ƒe awu ʋlaya lae loo alo menye eyae o hã.”+ 33  Eye wòlé ŋku ɖe eŋu hedo ɣli be: “Vinye ƒe awu ʋlaya lae! Lã wɔadã aɖee anya vuvui! Oo, evuvu Yosef vavã!” 34  Eye Yakob dze eƒe awuwo, ta akpanya, eye wòfa konyi le via ƒe ku ta ŋkeke geɖe. 35  Eye viaŋutsuwo kple vianyɔnuwo katã fa akɔ nɛ ʋuu do kpoe, ke melɔ̃na wofaa akɔ nɛ o, ke boŋ egblɔna be: “Matsɔ konyifafa ayi vinyea gbɔ le Tsiẽƒe!”*+ Eye fofoa fae vevie.
36  Ke Midiantɔwo yi ɖadzra Yosef le Egipte na Potifar, si nye Farao ŋu mewo dometɔ ɖeka,+ si nye fiaŋudzɔlawo ƒe amegã.