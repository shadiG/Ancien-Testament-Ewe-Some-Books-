Eye Yehowa gblɔ na Abram be: “Ʋu le mia de, eye nàdzo le wò ƒometɔwo gbɔ kple fofowò ƒe me, ne nàyi anyigba si mafia wò la dzi.+ 2  Mana nàzu dukɔ gã aɖe, mayra wò, eye mana wò ŋkɔ nanyɔ; àva zu yayra na amewo.+ 3  Mayra ame siwo ayra wò, eye maƒo fi ade ame si ado ɖiŋu na wò la,+ eye woayra anyigbadziƒomeawo katã to dziwò.”*+
4  Eya ta Abram dze mɔ abe ale si tututu Yehowa gblɔ nɛ ene, eye Lot yi kplii. Abram xɔ ƒe blaadre vɔ atɔ̃ esime wòʋu tso Haran.+ 5  Abram kplɔ srɔ̃a Sarai+ kple nɔviaŋutsu ƒe vi Lot;+ etsɔ nunɔamesi siwo le wo si,+ eye wòkplɔ ame* siwo su wo si le Haran hedze mɔ ɖo ta Kanaan-nyigba dzi.+ Esi wova ɖo Kanaan-nyigba dzi la, 6  Abram tsa le anyigba la dzi va ɖo keke Sekem+ ke, le More ƒe ati gãwo gbɔ.+ Ɣemaɣi la, Kanaantɔwo le anyigba la dzi. 7  Yehowa ɖe eɖokui fia Abram eye wògblɔ nɛ be: “Wò dzidzimeviwoe+ matsɔ anyigba sia ana.”+ Eya ta eɖi vɔsamlekpui ɖe afi ma na Yehowa, ame si ɖe eɖokui fiae la. 8  Mlɔeba eʋu le afi ma yi tonuto la me le Betel+ ƒe ɣedzeƒe, eye wòtu eƒe agbadɔ ɖe afi ma, ale be Betel le ɣetoɖoƒe, eye Ai+ le ɣedzeƒe. Eye wòɖi vɔsamlekpui ɖe afi ma na Yehowa+ heyɔ Yehowa ƒe ŋkɔ.+ 9  Emegbe Abram ʋu, eye wònɔ eƒe agbadɔ hom nɔ tutum tso teƒe yi teƒe ɖo ta Negeb.+
10  Ke dɔ to le anyigba la dzi, eye Abram ɖo ta Egipte be yeaɖanɔ afi ma vie,*+ elabena dɔwuame la nu sẽ le anyigba la dzi.+ 11  Esi wòsusɔ vie wòaɖo Egipte la, egblɔ na srɔ̃a Sarai be: “Meɖe kuku ɖo tom! Menyae nyuie be nyɔnu dzetugbee nènye.+ 12  Ne Egiptetɔwo kpɔ wò la, woagblɔ godoo be, ‘Srɔ̃ae nye esia.’ Eye woawum, ke woana wò ya nàtsi agbe. 13  Meɖe kuku, gblɔ be nɔvinyee yenye, ne eme nanyo nam le tawò, ne matsi agbe.”*+
14  Esi Abram nya ɖo afɔ Egipte ko la, Egiptetɔwo kpɔ be nyɔnua dze tugbe ale gbegbe. 15  Eye Farao ƒe amegãwo hã kpɔe, eye wokafui na Farao, ale be wokplɔ nyɔnu la va Farao ƒe aƒe me. 16  Ewɔ nu ɖe Abram ŋu nyuie le nyɔnua ta, eye alẽwo, nyiwo, tedziwo, subɔviŋutsuwo, subɔvinyɔnuwo, tedzinɔwo kple kposɔwo va su esi.+ 17  Ke Yehowa he fuwɔame sesẽwo va Farao kple eƒe aƒe la dzi le Abram srɔ̃ Sarai ta.+ 18  Ale Farao yɔ Abram vɛ hegblɔ nɛ be: “Nu kae nye esi nèwɔ ɖe ŋunye? Nu ka tae mègblɔ nam be ye srɔ̃e o? 19  Nu ka tae nègblɔ be, ‘Nɔvinyee,’+ ale be meɖee kloe? Kpɔ ɖa, srɔ̃wò lae nye esi. Kplɔe nàdzo!” 20  Eye Farao ɖe gbe na eƒe amewo be woana eya kple srɔ̃a nadzo kple woƒe nunɔamesiwo katã.