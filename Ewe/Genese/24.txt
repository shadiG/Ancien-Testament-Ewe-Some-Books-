 Fifia Abraham tsi xɔ ƒe geɖe, eye Yehowa yrae le nuwo katã me.+ 2  Abraham gblɔ na eƒe subɔvi tsitsitɔ si kpɔa eƒe aƒemenuwo katã dzi+ la be: “Meɖe kuku, tsɔ wò asi de nye ata te, 3  eye nàtsɔ Yehowa, dziƒowo kple anyigba ƒe Mawu, aka atam nam be, màɖe srɔ̃ na vinye tso Kanaantɔ siwo dome mele la ƒe vinyɔnuwo dome o.+ 4  Ke boŋ àyi nye dukɔ kple ƒonyemeawo gbɔ+ aɖaɖe srɔ̃ na vinye Isak.”
5  Ke subɔvi la gblɔ nɛ be: “Ke ne nyɔnu la melɔ̃ be yeakplɔm ɖo ava anyigba sia dzi o ɖe? Ðe magbugbɔ viwò la ayi anyigba si dzi nèʋu le la dzia?”+ 6  Abraham gblɔ nɛ be: “Kpɔ nyuie be nàgagbugbɔ vinye la ayi afi ma o.+ 7  Yehowa, dziƒowo ƒe Mawu, ame si kplɔm tso fofonye ƒe me kple ƒonyemeawo ƒe anyigba dzi,+ eye wòƒo nu kplim heka atam nam be,+ ‘Wò dzidzimeviwoe+ matsɔ anyigba sia ana’+ la, ŋutɔ adɔ eƒe dɔla ɖe ŋgɔwò,+ eye nàɖe srɔ̃ na vinye la tso afi ma.+ 8  Ke ne nyɔnu la melɔ̃ be yeakplɔ wò ɖo ava o la, ekema atam si nèka la magabla wò o. Ðeko mègana vinye la nagbugbɔ ayi afi ma o.” 9  Ale subɔvi la tsɔ eƒe asi de eƒe aƒetɔ Abraham ƒe ata te, eye wòka atam nɛ ɖe nya sia dzi.+
10  Eye subɔvi la ɖe eƒe aƒetɔ ƒe kposɔ ewo eye wòtsɔ eƒe aƒetɔ ƒe nu nyui vovovowo ɖe asi hedze mɔ. Eye wòɖo ta Mesopotamia, yina ɖe Nahor ƒe du la me. 11  Ena kposɔawo va tsyɔ akɔ anyi ɖe vudo aɖe to le dua godo. Enye fiẽ me lɔƒo, le nyɔnuwo ƒe tɔmedeɣi. 12  Eye wògblɔ be: “Yehowa, nye aƒetɔ Abraham ƒe Mawu, meɖe kuku, na wòadze edzi nam egbe sia dzro, eye nàve nye aƒetɔ Abraham nu. 13  Kpɔ ɖa, metɔ ɖe tsiduƒe, eye dua me nyɔnuviwo gbɔna tsi du ge. 14  Na wòava eme be ɖetugbui si magblɔ na be, ‘Meɖe kuku, dro wò tsize la ne nàna tsi vi aɖem mano,’ eye wòaɖo eŋu nam be, ‘Noe, eye mana tsi wò kposɔwo hã’ la, eya nanye ame si nètia na wò dɔla Isak; eye na manyae to esia me be ève nye aƒetɔ nu.”
15  Ke esi mekpɔ ɖe nu le nya la me o la, kpɔ ɖa, Rebeka si wodzi na Betuel,+ ame si nye Abraham nɔvi Nahor+ srɔ̃ Milka+ ƒe vi, lae nye esi lé tsize ɖe abɔta gbɔna. 16  Ðetugbui la dze tugbe ŋutɔ, enye ɖetugbui leaƒe; eye ŋutsu aɖeke medɔ egbɔ kpɔ o. Eɖi abu yi tsiduƒea ɖaku tsi ɖe eƒe ze la me, emegbe wòdo go. 17  Enumake subɔvi la ƒu du yi ɖakpee gblɔ be: “Meɖe kuku, na wò ze la me tsi vi aɖem mano.” 18  Ke eɖo eŋu nɛ be: “Nye aƒetɔ, noe faa.” Eye wòɖiɖi eƒe ze la ɖe asi, eye wòna ɖee wòno. 19  Esi wòna tsii vɔ la, egblɔ be: “Madu tsi na wò kposɔwo hã, va se ɖe esime wòaɖi kɔ na wo.” 20  Ale wòtrɔ tsi si le eƒe zea me la kɔ ɖe lãwo ƒe tsinonu la me, eye wòle du dzi le vudoa to yim le gbɔgbɔm hele tsi dum na eƒe kposɔawo katã. 21  Le ɣeyiɣi sia katã me la, ŋutsua nɔ ekpɔm dũu, eƒe nu ku, eye wòzi kpi le ekpɔm ɖa be ɖe Yehowa na yeƒe mɔzɔzɔa dze edzi loo alo medze edzi o hã.
22  Esi kposɔawo no tsi vɔ la, ŋutsua tsɔ sikaŋɔtigɛ si da sekel* afã kple alɔnugɛ eve, siwo da sika sekel* ewo la nɛ be wòado, 23  eye wòbiae be: “Meɖe kuku gblɔe nam, ame ka ƒe vie nènye? Míakpɔ dzeƒe le fofowò ƒe aƒe me atsi adɔa?” 24  Eye wògblɔ nɛ be: “Fofonyee nye Betuel,+ ame si Milka dzi na Nahor.”+ 25  Eye wògagblɔ nɛ be: “Gbe kple nuɖuɖu geɖe le mía si na miaƒe lãwo, eye teƒe hã li miatsi adɔ.” 26  Eye ŋutsu la bɔbɔ hetsyɔ mo anyi ɖe Yehowa ŋkume 27  gblɔ be: “Woakafu Yehowa, nye aƒetɔ Abraham ƒe Mawu, ame si ve nye aƒetɔ nu hewɔ nuteƒe nɛ. Yehowa fia mɔm hekplɔm va nye aƒetɔ nɔviwo ƒe me.”
28  Eye ɖetugbui la ƒu du yi ɖagblɔ nya siawo na dadaa ƒemetɔwo. 29  Ke nɔviŋutsu aɖe le Rebeka si, eŋkɔe nye Laban.+ Laban ƒu du yi ŋutsua gbɔ le tsiduƒea. 30  Esi wòkpɔ ŋɔtigɛ la kple alɔnugɛawo le nɔvianyɔnu ƒe alɔ, eye wòse nɔvianyɔnu Rebeka ƒe nyawo be, “Ale kple ale ŋutsua gblɔ nam” la, eyi ɖakpe ŋutsua, ame si kpɔtɔ le tsitre ɖe kposɔawo gbɔ le tsiduƒea. 31  Enumake egblɔ be: “Va, wò ame si Yehowa yra. Nu ka tae nèkpɔtɔ le tsitre ɖe afi sia? Medzra aƒea me ɖo, eye medi teƒe na kposɔawo.” 32  Ale ŋutsu la va aƒea me, eye wòɖe* akpa na kposɔawo, ena gbe kple nuɖuɖu kposɔawo, eye wòku tsi be woatsɔ aklɔ afɔ na eya kple ŋutsu siwo kpe ɖe eŋu la. 33  Esi wotsɔ nuɖuɖu ɖo ekɔme la, egblɔ be: “Nyemaɖu nu o, va se ɖe esime megblɔ nya si le asinye vɔ hafi.” Eya ta Laban gblɔ be: “Ƒo nu!”
34  Eye wògblɔ be: “Abraham ƒe subɔvie menye.+ 35  Yehowa yra nye aƒetɔ geɖe hena wòzu kesinɔtɔ gã aɖe, eye wòna alẽwo kple nyiwo, klosalo kple sika, subɔviŋutsuwo kple subɔvinyɔnuwo, kposɔwo kple tedziwo su esi.+ 36  Nye aƒetɔ srɔ̃ Sara hã dzi vi nɛ le eƒe nyagãkuku me,+ eye nye aƒetɔ atsɔ eƒe nuwo katã ana via.+ 37  Eya ta nye aƒetɔ na meka atam ɖe nya sia dzi be: ‘Mègaɖe srɔ̃ na vinye la tso Kanaantɔ siwo ƒe anyigba dzi mele la ƒe vinyɔnuwo dome o.+ 38  Ao, ke boŋ yi fofonye ƒe me kple ƒonyemeawo gbɔ+ nàɖe srɔ̃ na vinyea.’+ 39  Megblɔ na nye aƒetɔ be: ‘Ke ne nyɔnu la melɔ̃ be yeava kplim o ɖe?’+ 40  Egblɔ nam be: ‘Yehowa, ame si ŋkume mezɔ le la,+ adɔ eƒe dɔla+ wòayi kpli wò, eye wòana mɔzɔzɔ la nadze edzi na wò, eye nàɖe srɔ̃ na vinye tso ƒonyemeawo gbɔ kple fofonye ƒe aƒe me.+ 41  Ne èɖo ƒonyemeawo gbɔ eye wometsɔ nyɔnu la na wò o la, ekema atam si nèka nam la megabla wò o. Esia koe ana nàvo tso atam si nèka nam la me.’+
42  “Esi meva ɖo tsiduƒea egbea la, megblɔ be: ‘Yehowa, nye aƒetɔ Abraham ƒe Mawu, ne àna be nye mɔzɔzɔa nadze edzi nam la, 43  ekema kpɔ ɖa, mele tsitre ɖe tsiduƒe. Nu si dim mele ye nye be, ne ɖetugbui+ aɖe va tsi du ge la, magblɔ nɛ be, “Meɖe kuku, na wò ze la me tsi vi aɖem mano,” 44  eye ne eɖo eŋu nam be, “Noe, eye madu tsi na wò kposɔwo hã” la, ekema eyae anye nyɔnu si Yehowa tia na nye aƒetɔ ƒe vi la.’+
45  “Nyemekpɔ wu nya la nu le nye dzi me o, kasia Rebekae nye ema lé ze ɖe abɔta gbɔna, eye wòyi tsiduƒea ɖaku tsi. Megblɔ nɛ be: ‘Meɖe kuku, na tsim mano.’+ 46  Eye wòɖiɖi eƒe ze la tso abɔta gblɔ be, ‘Noe,+ eye madu tsi na wò kposɔawo hã.’ Eye menoe, eye wòdu tsi na kposɔawo hã wono. 47  Emegbe mebiae be, ‘Ame ka ƒe vie nènye?’ Eɖo eŋu nam be, ‘Fofonyee nye Betuel, ame si Milka dzi na Nahor.’ Ale metsɔ sikaŋɔtigɛ de ŋɔti nɛ kple alɔnugɛwo de alɔ nɛ.+ 48  Eye mebɔbɔ hetsyɔ mo anyi ɖe Yehowa ŋkume, eye mekafu Yehowa, nye aƒetɔ Abraham ƒe Mawu,+ ame si kplɔm to mɔ nyuitɔ dzi be maɖe nye aƒetɔ nɔvi ƒe vinyɔnu na via. 49  Eya ta ne mianyo dɔme na nye aƒetɔ ahawɔ nuteƒe nɛ la, ekema migblɔe nam; ke ne menye nenema o hã, migblɔe nam, ne manya afi si maɖo tae.”*+
50  Eye Laban kple Betuel ɖo eŋu nɛ be: “Yehowa gbɔe nu sia tso. Míate ŋu alɔ̃ alo agbe o.* 51  Rebekae nye esi le ŋkuwòme. Kplɔe yii ne wòazu wò aƒetɔ ƒe vi la srɔ̃, abe ale si tututu Yehowa gblɔe ene.” 52  Esi Abraham ƒe subɔvi la se woƒe nyawo la, etsyɔ mo anyi enumake le Yehowa ŋkume. 53  Eye subɔvi la he klosalonuwo, sikanuwo kple awuwo ɖe go tsɔ na Rebeka; eye wòna nu xɔasiwo nɔviaŋutsua kple dadaa hã. 54  Emegbe eya kple ŋutsu siwo le eŋu la ɖu nu no nu, eye wotsi afi ma dɔ.
Esi wofɔ ŋdi la, egblɔ be: “Mido mɔm ne mayi nye aƒetɔ gbɔ.” 55  Eye nɔvia kple dadaa gblɔ be: “Na ɖetugbui la nanɔ mía gbɔ ŋkeke ewo ya teti. Emegbe ate ŋu ayi.” 56  Ke egblɔ na wo be: “Migasikam ɖi o, elabena Yehowa na nye mɔzɔzɔ la dze edzi nam. Mido mɔm ne mayi nye aƒetɔ gbɔ.” 57  Eye wogblɔ be: “Mina míayɔ ɖetugbui la ne míase eya ŋutɔ ƒe numegbe.” 58  Ale woyɔ Rebeka hebiae be: “Àyi kple ŋutsu sia?” Eɖo eŋu be: “Ɛ̃, mayi.”
59  Eya ta wodo mɔ wo nɔvinyɔnu Rebeka+ kple ame si na noe*+ kpakple Abraham ƒe subɔvi la kple eŋumeawo. 60  Eye woyra Rebeka gblɔ nɛ be: “Oo mía nɔvinyɔnu, dzi, ne nàzu ame akpe ewo teƒe akpewo dada, eye wò dzidzimeviwo naxɔ woƒe futɔwo ƒe duwo* woazu wo tɔ.”+ 61  Eye Rebeka kple eƒe subɔvinyɔnuwo tso, eye wode kposɔwo dzi yi kple ŋutsu la. Ale subɔvi la kplɔ Rebeka hedze mɔ.
62  Ke Isak trɔ tso Beer-Lahai-Roi+ mɔ dzi gbɔna, elabena enɔ Negeb-nyigba+ dzi. 63  Isak do go yi ɖanɔ tsa ɖim le gbe me le fiẽ me lɔƒo nɔ ŋugble dem.+ Esi wòfɔ mo dzi la, ekpɔ kposɔwo gbɔna! 64  Esi Rebeka fɔ mo dzi la, ekpɔ Isak, eye wòɖi le kposɔ la dzi enumake. 65  Eye wòbia subɔvi la be: “Ŋutsu kae nye ma le zɔzɔm le gbe me gbɔna mía kpe ge?” Eye subɔvi la gblɔ be: “Nye aƒetɔe.” Ale wòtsɔ motsyɔnu tsyɔ ŋkume. 66  Eye subɔvi la gblɔ nu siwo katã wòwɔ la na Isak. 67  Eye Isak kplɔ ɖetugbuia yi dadaa Sara ƒe agbadɔ me.+ Ale Rebeka zu srɔ̃a; Isak lɔ̃e ŋutɔ,+ eye Isak ƒe akɔ fa azɔ le dadaa si ku la ŋuti.