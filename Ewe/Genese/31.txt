Le ɣeyiɣi aɖe megbe la, Yakob se nya siwo gblɔm Laban viwo nɔ be: “Yakob xɔ mía fofo ƒe nuwo katã, eye mía fofo ƒe nuwo dzie wòto ƒo kesinɔnu gbogbo siawo nu ƒu.”+ 2  Ne Yakob kpɔ Laban la, edea dzesii be megakɔa mo ɖe ye abe tsã ene o.+ 3  Mlɔeba Yehowa gblɔ na Yakob be: “Gbugbɔ yi fofowòwo ƒe anyigba dzi kple ƒowòmeawo gbɔ,+ eye manɔ kpli wò.” 4  Eye Yakob ɖo du ɖe Rahel kple Lea be woava gbedzi le yeƒe lãha la gbɔ, 5  eye wògblɔ na wo be:
“Mekpɔe be mia fofo megakɔa mo ɖem o;+ gake fofonye ƒe Mawu la li kplim.+ 6  Miawo ŋutɔ mienyae nyuie be, nye ŋusẽ katãe metsɔ subɔ mia fofo.+ 7  Ke mia fofo dze agbagba be yeabam, eye wòtrɔ nye fetu zi ewo sɔŋ, gake Mawu meɖe mɔ nɛ be wòawɔ vɔ̃ ɖe ŋunye o. 8  Ne egblɔ be, ‘Ŋɔtaŋɔtaawoe azu wò fetu’ la, ekema lãha blibo la katã dzia vi siwo le ŋɔtaŋɔta; eye ne egblɔ be, ‘Esiwo ŋu fli le lae azu wò fetu’ la, ekema lãha blibo la katã dzia vi siwo ŋu fli le.+ 9  Ale Mawu nɔa mia fofo ƒe lãha la xɔm tsɔ nɔa nayem. 10  Gbe ɖeka esi lãha la nɔ asi yɔm la, mekpɔ nane le drɔ̃e me, eye kpɔ ɖa, gbɔ̃tsu siwo le asi yɔm gbɔ̃nɔawo la nye esiwo ŋu fli le, esiwo le ŋɔtaŋɔta kple esiwo tso kpɔ.+ 11  Eye Mawu vavã la ƒe dɔla yɔm le drɔ̃ea me be: ‘Yakob!’ Eye metɔ be: ‘Nyee nye esi.’ 12  Eye wògblɔ be: ‘Meɖe kuku, fɔ mo dzi nàkpɔ, àkpɔe be gbɔ̃tsu siwo katã le asi yɔm gbɔ̃nɔawo la nye esiwo ŋu fli le, esiwo le ŋɔtaŋɔta kple esiwo tso kpɔ, elabena mekpɔ nu siwo katã wɔm Laban le ɖe ŋuwò.+ 13  Nyee nye Mawu vavã si ɖe eɖokui fia wò le Betel,+ afi si nèkɔ ami ɖe ŋkuɖodzikpe aɖe dzi le,* eye nèɖe adzɔgbe nam le la.+ Azɔ tso, ʋu le anyigba sia dzi, eye nàtrɔ ayi anyigba si dzi wodzi wò ɖo la dzi.’”+
14  Eye Rahel kple Lea ɖo eŋu nɛ be: “Ðe domenyinu aɖe gali na mí le mía fofo ƒe mea? 15  Ðe mebu mí amedzrowoe le esi wòtsɔ mí dzra hele ga si wona ɖe mía ta la ɖuɖu dzi oa?+ 16  Kesinɔnu siwo katã Mawu xɔ le mía fofo si la zu míawo ŋutɔwo kple mía viwo tɔ.+ Eya ta wɔ nu sia nu si Mawu gblɔ na wò be nàwɔ la.”+
17  Eye Yakob tso hekɔ viawo kple srɔ̃awo ɖo kposɔwo dzi;+ 18  eye wòkplɔ eƒe lãha blibo la hetsɔ nunɔamesi siwo katã nu wòƒo ƒu,+ lãha siwo su esi le Padan-Aram la, eye wòdze mɔ ɖo ta fofoa Isak gbɔ le Kanaan-nyigba dzi.+
19  Ɣemaɣi la, Laban yi fu ko ge na eƒe alẽwo, eye Rahel fi fofoa+ ƒe terafim legbawo.*+ 20  Gakpe ɖe eŋu la, Yakob flu Aramtɔ Laban, elabena meklãe hafi dzo o. 21  Ale wòsi yi ɖatso Tɔsisi*+ la kple nu siwo katã le esi la. Emegbe eɖo ta Gilead tonuto la me.+ 22  Eye le ŋkeke etɔ̃a gbe la, wova gblɔ na Laban be Yakob si. 23  Ale wòkplɔ nɔviawo* kpe ɖe eɖokui ŋu heti eyome ŋkeke adre hafi va tui le Gilead tonuto la me. 24  Eye Mawu va Aramtɔ+ Laban gbɔ le drɔ̃e me le zã me+ gblɔ nɛ be: “Kpɔ nyuie le nu si nàgblɔ na Yakob la ŋuti, eɖanye nyui alo vɔ̃ o.”*+
25  Eye Laban te ɖe Yakob ŋu, esime Yakob tu eƒe agbadɔ ɖe to la dzi, eye Laban na nɔviawo ƒu asaɖa anyi ɖe Gilead tonuto la me. 26  Eye Laban gblɔ na Yakob be: “Nu kae nye esi nèwɔ? Nu ka tae nèflum hekplɔ vinyenyɔnuawo dzoe abe ame siwo wotsɔ yi ɖe aboyoe ene? 27  Nu ka tae nèflum hesi dzaa, eye mèklãm o? Ne ɖe nèklãm la, anye ne matsɔ aseyetsotso, hadzidzi, axatsɛ kple saŋku ado mɔ wò. 28  Evɔ mèna mɔnukpɔkpɔm be magbugbɔ nu na tɔgbuiyɔvinyewo* kple vinyenyɔnuawo o. Èwɔ bometsinu. 29  Mate ŋu awɔ nu vevi mi hafi, gake fofowò ƒe Mawu la ƒo nu nam etsɔ zã me be, ‘Kpɔ nyuie le nu si nàgblɔ na Yakob la ŋuti, eɖanye nyui alo vɔ̃ o.’+ 30  Ðewohĩ esi nèdi vevie be yeatrɔ ayi fofowò ƒe aƒe me tae nèdzo, ke nu ka tae nèfi nye mawuawo?”+
31  Yakob ɖo eŋu na Laban be: “Esi mele vɔvɔ̃m tae. Elabena mebu be, ‘Ðewohĩ àxɔ viwònyɔnuawo le asinye sesẽe.’ 32  Ame si gbɔ nàkpɔ wò mawuawo le la, manɔ agbe o. Wò ŋutɔ ka nu siwo le gbɔnye la me le mía nɔviawo ŋkume, eye nàtsɔ nu siwo nye tɔwò.” Ke Yakob menya be Rahel fi wo o. 33  Eye Laban yi Yakob ƒe agbadɔ kple Lea ƒe agbadɔ kpakple kosi eveawo ƒe agbadɔ me,+ ke mekpɔ wo o. Eye wòdo go le Lea ƒe agbadɔ me yi Rahel ƒe agbadɔ me. 34  Ke Rahel tsɔ terafim legba siwo wòtsɔ la de nyɔnuwo ƒe sɔkpaŋukotoku si wodana ɖe kposɔ dzi la me, eye wòbɔbɔ nɔ wo dzi. Eye Laban yi ɖaka agbadɔ blibo la katã me, ke mekpɔ wo o. 35  Eye Rahel gblɔ na fofoa be: “Nye aƒetɔ, mègado dziku le esi nyemate ŋu atsi tsitre le ŋkuwòme o ta o, elabena nu si dzɔna ɖe nyɔnuwo dzi la dzɔ ɖe dzinye.”+ Ale wòdi terafim legba+ siawo ʋuu do kpoe.
36  Eye Yakob do dziku, eye wòhe nya ɖe Laban ŋu. Eye Yakob bia Laban be: “Agɔ kae medze, eye nu vɔ̃ kae mewɔ, si tae nèti yonyeme kple ŋkubiã alea? 37  Fifia esi nèka nye nuwo katã me ɖe, wò aƒemenuwo dometɔ ka ŋue nèke ɖo? Tsɔe da ɖe afi sia, le nɔvinyewo kple nɔviwòwo ŋkume, ne woadrɔ̃e le mí ame evea dome. 38  Le ƒe blaeve siwo menɔ gbɔwò me la, fu mege le wò alẽwo kple wò gbɔ̃wo ƒo kpɔ o,+ eye nyemeɖu agbo aɖeke le wò lãha la me kpɔ o. 39  Nyemetsɔ lã aɖeke si lã lénu aɖe vuvu la vɛ na wò kpɔ o.+ Nye ŋutɔe ɖoa eteƒe. Eɖanye ŋkeke mee wofi lãa loo alo zã mee o, ènana meɖoa eteƒe na wò. 40  Ŋdɔ ɖuam le ŋkeke me, vuvɔ wɔam le zã me, eye alɔ̃ búna ɖe nye ŋkuwo.+ 41  Ƒe blaevee nye esia mele aƒewò me. Mesubɔ wò ƒe wuiene ɖe viwònyɔnu eveawo ta, ƒe ade ɖe wò lãha la ta, eye nètrɔ nye fetu zi ewo sɔŋ.+ 42  Ðe menye fofonye ƒe Mawu+ kple Abraham ƒe Mawu, Ame si Isak vɔ̃na+ lae le dzinye o la, anye ne asi ƒuƒlue nàdo mɔm fifia. Mawu kpɔ nye fukpekpewo kple dɔ siwo metsɔ nye asiwo wɔ kutrikukutɔe, eye esia tae wògbe nya na wò etsɔ zã me ɖo.”+
43  Eye Laban ɖo eŋu na Yakob be: “Nyɔnuawo la, vinyewoe, ɖeviawo la, tɔgbuiyɔvinyewoe, lãhaa hã, nye lãhae, eye nu sia nu si kpɔm nèle la, nye kple vinyenyɔnuawo tɔe. Nu kae mate ŋu awɔ ame siawo alo wo vi siwo wodzi la egbea? 44  Azɔ va ne nye kpli wò míabla nu, ne wòanye ɖase le mía dome.” 45  Eya ta Yakob tsɔ kpe ɖi ŋkuɖodzikpee.+ 46  Eye Yakob gblɔ na nɔviawo be: “Mifɔ kpewo vɛ!” Eye wofɔ kpewo li kɔe. Emegbe woɖu nu le afi ma le kpekɔ la dzi. 47  Eye Laban yɔe be Yegar-Sahaduta,* ke Yakob ya yɔe be Galed.*
48  Eye Laban gblɔ be: “Kpekɔ siae nye ɖase le nye kpli wò dome egbea.” Esia tae wòna ŋkɔe be Galed,+ 49  kple Gbetakpɔxɔ, elabena egblɔ be: “Yehowa nenɔ nye kpli wò dome ŋu dzɔm ne míeva le teƒe si míegale mía nɔewo kpɔm le o. 50  Ne èwɔ fu vinyenyɔnuawo, eye nèva ɖe nyɔnu bubuwo kpe ɖe vinyenyɔnuawo ŋu la, ɖo ŋku edzi be ne ame aɖeke mekpɔe o hã la, Mawu ame si nye míaƒe ɖasefo la ya akpɔe.” 51  Eye Laban gagblɔ na Yakob be: “Kpekɔ sia kple ŋkuɖodzikpe si meɖi le nye kpli wò dome lae nye esi. 52  Kpekɔ sia nye ɖase, eye ŋkuɖodzikpe la nye nu si le ɖase ɖim,+ be nyemato kpekɔ sia ŋu aho ɖe ŋuwò ava wɔ nu vevi wò o, eye be wò hã màto kpekɔ sia kple ŋkuɖodzikpe sia ŋu ava wɔ nu vevim o. 53  Abraham+ ƒe Mawu, Nahor ƒe Mawu, kple wo fofo ƒe Mawu la, nadrɔ̃e le mía dome.” Eye Yakob tsɔ Ame si fofoa Isak vɔ̃na la ka atam.+
54  Emegbe Yakob sa vɔ le to la dzi, eye wòkpe nɔviawo be woava ɖu nu. Ale woɖu nu, eye wotsi to la dzi dɔ. 55  Ke Laban fɔ ŋdi kanya, eye wògbugbɔ nu na tɔgbuiyɔviawo*+ kple vianyɔnuawo, eye wòyra wo.+ Emegbe Laban trɔ yi aƒe.