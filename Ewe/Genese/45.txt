Ale Israel tsɔ nu siwo katã le esi* la eye wòdze mɔ. Esi wòva ɖo Beer-Seba+ la, esa vɔ na fofoa Isak ƒe Mawu la.+ 2  Eye Mawu yɔ Israel le ŋutega me le zã me be: “Yakob, Yakob!” Etɔ be: “Nyee nye esi!” 3  Eye wògblɔ nɛ be: “Nyee nye Mawu vavã la, fofowò ƒe Mawu la.+ Mègavɔ̃ Egipte yiyi o, elabena mana nàzu dukɔ gã aɖe le afi ma.+ 4  Nye ŋutɔ mayi Egipte kpli wò, eye nye ŋutɔ magakplɔ wò tso afi ma agbɔe,+ eye Yosef ƒe asie amia wò ŋkuwo.”*+
5  Ema megbe Yakob dzo le Beer-Seba, eye Israel viŋutsuwo kɔ wo fofo Yakob kple wo viwo kpakple wo srɔ̃wo ɖe tasiaɖam siwo Farao ɖo ɖa be woatsɔ akɔ woe la me. 6  Wokplɔ woƒe lãhawo hã, eye wotsɔ nu siwo su wo si le Kanaan-nyigba dzi la dzoe. Ale Yakob kple viawo katã va Egipte. 7  Ekplɔ viaŋutsuwo kple eƒe tɔgbuiyɔviŋutsuwo kple vianyɔnuwo kple eƒe tɔgbuiyɔvinyɔnuwo yi Egipte; ekplɔ eƒe dzidzimeviwo katã yii.
8  Ke Israel, si wogayɔna be Yakob, ƒe viŋutsu siwo va Egipte la ƒe ŋkɔwoe+ nye esi: Yakob ƒe ŋgɔgbevie nye Ruben.+
9  Ruben viŋutsuwoe nye Hanok, Palu, Hezron kple Karmi.+
10  Simeon+ viŋutsuwoe nye Yemuel, Yamin, Ohad, Yakin, Zohar, kple Saul,+ si Kanaan nyɔnu aɖe dzi.
11  Lewi+ viŋutsuwoe nye Gerson, Kohat kple Merari.+
12  Yuda+ viŋutsuwoe nye Er, Onan, Sela,+ Perez+ kple Zera.+ Ke Er kple Onan ku le Kanaan-nyigba+ dzi.
Perez viŋutsuwoe nye Hezron kple Hamul.+
13  Isakar viŋutsuwoe nye Tola, Puwa, Yob kple Simron.+
14  Zebulon+ viŋutsuwoe nye Sered, Elon kple Yahlel.+
15  Ame siawoe nye Lea viŋutsu siwo wòdzi na Yakob le Padan-Aram hekpe ɖe vianyɔnu Dina+ ŋu. Viaŋutsuwo kple vianyɔnuwo katã le* blaetɔ̃ vɔ etɔ̃.
16  Gad+ viŋutsuwoe nye Zifion, Hagi, Suni, Ezbon, Eri, Arodi kple Areli.+
17  Aser+ viŋutsuwoe nye Yimna, Yiswa, Yiswi, kple Beria, kpakple wo nɔvinyɔnu Sera.
Beria viŋutsuwoe nye Heber kple Malkiel.+
18  Ame siawoe nye Zilpa,+ si Laban tsɔ na via Lea la, ƒe viŋutsuwo. Ame siawoe wòdzi na Yakob: wole ame* wuiade.
19  Yakob srɔ̃ Rahel viŋutsuwoe nye Yosef+ kple Benyamin.+
20  Wodzi Manase+ kple Efrayim+ na Yosef le Egipte-nyigba dzi; ame siawoe On* nunɔla Potifera ƒe vi Asenat+ dzi nɛ.
21  Benyamin+ viŋutsuwoe nye Bela, Beker, Asbel, Gera,+ Naaman, Ehi, Ros, Mupim, Hupim+ kple Ard.+
22  Esiawoe nye viŋutsu siwo Rahel dzi na Yakob: wo katã le ame* wuiene.
23  Dan+ viŋutsue* nye Husim.+
24  Naftali+ viŋutsuwoe nye Yahzel, Guni, Yezer, kple Silem.+
25  Ame siawoe nye Bilha, si Laban tsɔ na via Rahel la, ƒe viŋutsuwo. Ame siawoe wòdzi na Yakob: wo katã le ame* adre.
26  Ame* siwo katã wodzi na Yakob, siwo katã ʋu kplii yi Egipte, ne woɖe viaŋutsuwo srɔ̃wo le eme la, le blaade vɔ ade.+ 27  Viŋutsu siwo wodzi na Yosef le Egipte la le ame* eve. Ame* siwo katã tso Yakob ƒe me va Egipte la le blaadre.+
28  Yakob dɔ Yuda+ ɖe eŋgɔ ɖe Yosef gbɔ, be wòagblɔ nɛ be yele mɔ dzi ɖo ta Gosen. Esi wova ɖo Gosen-nyigba+ dzi la, 29  Yosef na wodzra eƒe tasiaɖam ɖo, eye wòyi ɖado go fofoa Israel le Gosen. Esi wòkpɔe la, enumake ekpla asi kɔ nɛ* hefa avi ʋuu.* 30  Eye Israel gblɔ na Yosef be: “Azɔ mate ŋu aku faa; mekpɔ wò ŋkume, eye menya be ègale agbe.”
31  Eye Yosef gblɔ na nɔviawo kple fofoa ƒemetɔwo be: “Mina mayi Farao+ gbɔ aɖagblɔ nɛ be, ‘Nɔvinyewo kple fofonye ƒemetɔ siwo le Kanaan-nyigba dzi la va gbɔnye afi sia.+ 32  Lãnyilawoe ame siawo nye,+ eye lãhawo le wo si;+ wova kple woƒe alẽhawo kple nyihawo kpakple nu siwo katã le wo si.’+ 33  Ne Farao yɔ mi eye wòbia mi be, ‘Dɔ ka wɔlawo mienye?’ hã la, 34  migblɔ be, ‘Lãnyilawoe wò dɔlawo nye tso míaƒe ɖevime, mía kple mía tɔgbuiwo siaa,’+ ale be mianɔ Gosen-nyigba+ la dzi, elabena Egiptetɔwo nyɔa ŋu alẽkplɔlawo.”