 Emegbe Mawu gblɔ na Yakob be: “Tso nàyi Betel,+ eye nànɔ afi ma, eye nàɖi vɔsamlekpui na Mawu vavã si ɖe eɖokui fia wò esime nèle sisim le nɔviwò Esau nu la ɖe afi ma.”+
2  Eye Yakob gblɔ na eƒemetɔwo kple eŋumewo katã be: “Miɖe dutamawu siwo katã le mia dome la ɖa,+ mikɔ mia ɖokuiwo ŋu, eye miɖɔli miaƒe awuwo, 3  eye mina míatso ayi Betel. Maɖi vɔsamlekpui ɖe afi ma na Mawu vavã, ame si tɔ nam le nye xaxagbe henɔ kplim le afi sia afi si meyi la.”+ 4  Eya ta wotsɔ dutamawu siwo katã le wo si kple togɛ siwo le to na wo la na Yakob, eye Yakob ɖi* wo ɖe ati gã si gogo Sekem dua la te.
5  Esi wodze mɔ yina la, Mawu ƒe ŋɔdzi lé du siwo ƒo xlã wo godoo la, ale be wometi Yakob viwo yome o. 6  Mlɔeba Yakob kple ame siwo katã le eŋu la va ɖo Luz,+ si wogayɔna be Betel, le Kanaan-nyigba dzi. 7  Eye wòɖi vɔsamlekpui ɖe afi ma heyɔ teƒe la be El-Betel,* elabena afi mae Mawu vavã la ɖe eɖokui fiae le esime wòsi le nɔvia nu.+ 8  Emegbe Debora,+ ame si na no Rebeka la ku, eye woɖii ɖe Betel lɔƒo le logoti aɖe te. Eya ta ena ŋkɔe be Alon-Bakut.*
9  Mawu gaɖe eɖokui fia Yakob esime wòtrɔ tso Padan-Aram gbɔna, eye wòyrae. 10  Eye Mawu gblɔ nɛ be: “Ŋkɔwòe nye Yakob.+ Womagayɔ wò be Yakob azɔ o, ke boŋ wò ŋkɔ anye Israel.” Eye wòde asi eyɔyɔ me be Israel.+ 11  Eye Mawu gagblɔ nɛ be: “Nyee nye Mawu Ŋusẽkatãtɔ.+ Dzi nàsɔ gbɔ. Dukɔwo kple dukɔwo ƒe ha gã aɖe ado tso mewò,+ eye fiawo ado tso mewò.*+ 12  Matsɔ anyigba si metsɔ na Abraham kple Isak la ana wò, eye matsɔ anyigba la ana wò dzidzimevi siwo ava ɖe yowòme.”+ 13  Eye Mawu dzo le egbɔ le afi si wòƒo nu kplii le la heyi dzi.
14  Eya ta Yakob ɖi dzesikpe, si nye ŋkuɖodzikpe, ɖe afi si wòƒo nu kplii le, eye wòkɔ nunovɔsa ɖe edzi hekɔ ami ɖe edzi.+ 15  Eye Yakob yɔa teƒe si Mawu ƒo nu kplii le la be Betel.+
16  Azɔ woho tso Betel. Eye esi woɖo teƒe aɖe si didi tso Efrat gbɔ la, Rahel de asi kuléle me, ke via dzidzi sesẽ nɛ ŋutɔ. 17  Esi via dzidzi nɔ sesẽm nɛ la, vixela la gblɔ nɛ be: “Mègavɔ̃ o, elabena ŋutsuvi dzi gee nègale.”+ 18  Esime eƒe agbe nu nɔ tsotsom* la (elabena enɔ kukum), ena ŋkɔe be Ben-Oni,* ke fofoa yɔe be Benyamin.*+ 19  Ale Rahel ku, eye woɖii esime wole mɔ dzi yina Efrat, si wogayɔna be Betlehem.+ 20  Eye Yakob tu dzesikpe ɖe eƒe yɔdo dzi, esiae nye dzesikpe si le Rahel ƒe yɔdo dzi va se ɖe egbe.
21  Ema megbe Israel ho, eye wòva tu eƒe agbadɔ ɖe Eder mɔ́a godo. 22  Gbe ɖeka esime Israel le avɔgbadɔ me le anyigba ma dzi la, Ruben yi ɖadɔ fofoa ƒe ahiã Bilha gbɔ, eye Israel see.+
Ke viŋutsu wuieve le Yakob si. 23  Lea viŋutsuwoe nye Ruben,+ si nye Yakob ƒe ŋgɔgbevi, eyome Simeon, Lewi, Yuda, Isakar kple Zebulon. 24  Rahel viŋutsuwoe nye Yosef kple Benyamin. 25  Rahel ƒe subɔvi Bilha viŋutsuwoe nye Dan kple Naftali. 26  Eye Lea ƒe subɔvi Zilpa viŋutsuwoe nye Gad kple Aser. Ame siawoe nye Yakob viŋutsu siwo wodzi nɛ le Padan-Aram.
27  Mlɔeba Yakob va fofoa Isak gbɔ le Mamre+ le Kiriat-Arba si wogayɔna be Hebron, afi si Abraham kple Isak nye amedzro le kpɔ.+ 28  Eye Isak nɔ agbe ƒe alafa ɖeka blaenyi.+ 29  Emegbe Isak ƒe gbɔgbɔ nu tso eye wòku, eye wotsɔe kpe ɖe eƒe amewo* ŋu, etsi, eye agbenɔnɔ ɖi kɔ nɛ;* eye via Esau kple Yakob ɖii.