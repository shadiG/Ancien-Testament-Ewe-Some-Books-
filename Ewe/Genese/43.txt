Azɔ dɔwuame la nu sẽ ŋutɔ le anyigba la dzi.+ 2  Eya ta esi woɖu nuɖuɖu si wotsɔ tso Egipte gbɔe vɔ la,+ wo fofo gblɔ na wo be: “Migbugbɔ yi ɖaƒle nuɖuɖu vi aɖe vɛ na mí.” 3  Yuda gblɔ nɛ be: “Ŋutsu la na eme kɔ na mí nyuie be, ‘Migava ŋkunyeme azɔ o, negbe ɖe mia nɔvi la le mia ŋu hafi.’+ 4  Ne èna mía nɔvi la yi kpli mí la, ekema míayi aɖaƒle nuɖuɖu na wò. 5  Ke ne màna wòayi kpli mí o la, ekema míayi o, elabena ŋutsu la gblɔ na mí be: ‘Migava ŋkunyeme azɔ o, negbe ɖe mia nɔvi la le mia ŋu hafi.’”+ 6  Eye Israel+ bia be: “Nu ka tae miehe vɔ̃ sia va dzinye, be miegblɔ na ŋutsua be nɔvi bubu gale yewo si?” 7  Woɖo eŋu be: “Ŋutsu la bia nya mí tẽe tso míawo ŋutɔwo kple míaƒe ƒometɔwo ŋu be, ‘Mia fofo gale agbea? Nɔvi bubu aɖe gale mia sia?’ Eye míegblɔ nya siawo katã nɛ.+ Aleke míawɔ anya be agblɔ na mí be, ‘Mikplɔ mia nɔvi la vɛ’?”+
8  Yuda ɖe kuku na fofoa Israel vevie be: “Ðe asi le ɖevi la ŋu nam,+ ne míadze mɔ ayi, ne mía kpli wò kpakple mía viwo míatsi agbe,+ ale be míagaku o.+ 9  Makpɔ egbɔ be ele dedie.*+ Àte ŋu abiae tso asinye. Ne nyemekplɔe gbɔe na wò o la, ekema mewɔ nu vɔ̃ ɖe ŋuwò tegbee. 10  Gake ne menye ɖe míele hehem ɖe megbe o la, anye ne míede afi ma trɔ gbɔ zi eve xoxo.”
11  Eya ta wo fofo Israel gblɔ na wo be: “Ne nenemae la, ekema miwɔ ale: Mitsɔ anyigba la dzi nu nyuitɔwo de miaƒe kotokuwo me yi ɖana ŋutsua:+ balsam-mi vi aɖe,+ anyitsi vi aɖe, labdano-ŋe kple aŋetikpa,+ newo kple yevuziwo. 12  Mitsɔ ga la hã ƒe teƒe eve ɖe asi; eye mitsɔ ga si wotrɔ de miaƒe kotokuawo me la hã ɖe asi yii.+ Ðewohĩ ɖe woɖe ŋu ɖi. 13  Mikplɔ mia nɔvia, eye mitrɔ yi ŋutsua gbɔ. 14  Mawu Ŋusẽkatãtɔ la nena ŋutsua nave mia nu, ne wòaɖe asi le mia nɔvi kemɛa kple Benyamin ŋu na mi. Ke nye la, ne ɖeko viwo anɔ bubum nam la, wonenɔ bubum ko!”+
15  Ale ŋutsuawo tsɔ nunana siawo kple ga la ƒe teƒe eve ɖe asi, eye wokplɔ Benyamin hã ɖe asi. Wotso dze mɔ yi Egipte, eye wova do ɖe Yosef ŋkume.+ 16  Esi Yosef kpɔ Benyamin le wo dome la, enumake egblɔ na eƒe aƒedzikpɔla la be: “Kplɔ ŋutsuawo yi aƒe me, eye nàwu lã aɖa nu, elabena ame siawo aɖu nu kplim ŋdɔ sia.” 17  Enumake ŋutsu la wɔ abe ale si tututu Yosef gblɔ ene,+ eye wòkplɔ wo yi Yosef ƒe me. 18  Ke ŋutsuawo vɔ̃ esi wokplɔ wo yi Yosef ƒe me, eye wonɔ gbɔgblɔm be: “Ga si wotrɔ de míaƒe kotokuawo me esi míeva zi gbãtɔ la tae wokplɔ mí va afi sia ɖo. Azɔ wole mía dzi dze ge ahawɔ mí kluviwoe, eye woaxɔ míaƒe tedziwo!”+
19  Eya ta wote ɖe Yosef ƒe aƒedzikpɔla la ŋu le aƒea ƒe mɔnu heƒo nu kplii. 20  Wogblɔ nɛ be: “Nye aƒetɔ, míeɖe kuku! Míeva afi sia zi gbãtɔ va ƒle nuɖuɖu.+ 21  Ke esi míeva ɖo dzeƒe, eye míeʋu míaƒe kotokuawo la, kpɔ ɖa, mía dometɔ ɖe sia ɖe ƒe gae nye esi le eƒe kotokua nu, míaƒe ga la katã.+ Eya ta míawo ŋutɔwo míegatrɔe vɛ. 22  Míetsɔ ga bubu ɖe asi be míaƒle nuɖuɖu. Míenya ame si tsɔ míaƒe ga la de míaƒe kotokuawo me o.”+ 23  Egblɔ na wo be: “Enyo. Migavɔ̃ o. Mia Mawu kple mia fofo ƒe Mawue tsɔ kesinɔnuwo de miaƒe kotokuawo me. Miaƒe ga la va ɖo gbɔnye.” Emegbe ekplɔ Simeon do go va wo gbɔ.+
24  Eye ŋutsu la kplɔ wo yi Yosef ƒe me, eye wòna tsi wo be woatsɔ aklɔ woƒe afɔwo eye wòna nuɖuɖu woƒe tedziwo. 25  Eye wodzra nunana+ la ɖo nyuie be ne Yosef va le ŋdɔ me la yewoatsɔe anae, elabena wose be yewole nu ɖu ge le afi ma.+ 26  Esi Yosef va aƒea me la, wotsɔ nunana si le wo si la nɛ le aƒea me, eye wobɔbɔ de ta agu nɛ.+ 27  Le esia megbe la, ebia woƒe agbe ta se, eye wògblɔ be: “Mia fofo tsitsi si ŋu nya miegblɔ nam la li nyuiea? Egale agbea?”+ 28  Woɖo eŋu be: “Wò dɔla, mía fofo, li nyuie. Egale agbe.” Eye wobɔbɔ tsyɔ mo anyi.+
29  Esi wòfɔ mo dzi kpɔ nɔvia Benyamin, si nye dadaa ƒe vi la,+ ebia be: “Mia nɔvi ɖevitɔ si ŋu nya miegblɔ nam lae nye esia?”+ Eye wògblɔ kpee be: “Vinye, Mawu neve nuwò.” 30  Yosef megate ŋu lé eɖokui o le nɔvia ta, eye wòwɔ kaba do be yeadi teƒe aɖe afa avi. Ale wòyi ɖe xɔ aɖe me ɖafa avi.+ 31  Emegbe efu mo, eye wòdo go, eye wòlé eɖokui gblɔ be: “Mitsɔ nuɖuɖua vɛ.” 32  Wotsɔ etɔ nɛ ɖe vovo, eye wotsɔ woawo hã tɔ na wo ɖe vovo, eye Egiptetɔ siwo le afi ma kplii la hã ɖu wo tɔ ɖe vovo; Egiptetɔwo meɖua nu kple Hebritɔwo o, elabena Egiptetɔwo bunɛ ŋunyɔnui.+
33  Wona nɔviawo nɔ* anyi ɖe eŋgɔ, tso ŋgɔgbevi la dzi va se ɖe ɖevitɔ dzi ɖe woƒe tsitsime nu;+ eye wòwɔ nuku na ŋutsuawo wonɔ wo nɔewo ƒe ŋkume kpɔm. 34  Eye wònana wokaa nuɖuɖu si le eƒe kplɔ̃ dzi la yina na wo, ke enana Benyamin tɔ sɔa gbɔ wu wo katã tɔ zi gbɔ zi atɔ̃.+ Ale woɖu nu no nu kplii va se ɖe esime woɖi ƒo.