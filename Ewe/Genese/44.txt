 Emegbe ede se na eƒe aƒedzikpɔla la be: “De nuɖuɖu ŋutsuawo ƒe kotokuwo me ale si nu woate ŋu atsɔ, eye nàtsɔ wo dometɔ ɖe sia ɖe ƒe ga de eƒe kotokua me.+ 2  Ke nàtsɔ nye kplu, nye klosalokplu la, de ɖevitɔ ƒe kotoku me hekpe ɖe eƒe nuɖuɖuƒlegaa ŋu.” Eye wòwɔ nya si Yosef gblɔ nɛ la dzi.
3  Le ŋdi, esi xexea me kɔ la, wodo mɔ ŋutsuawo wodzo kple woƒe tedziwo. 4  Esi wodo go le dua me la, womekpɔ ɖo afi aɖeke hafi Yosef gblɔ na eƒe aƒedzikpɔlaa be: “Tso! Dze ŋutsuawo yome! Ne èxe wo la, gblɔ na wo be, ‘Nu ka tae mietsɔ vɔ̃ ɖo nyui teƒe? 5  Ðe mienya be kplu sia mee nye aƒetɔ noa nu le, eye eyae wòzãna tsɔ kaa nu oa? Nu vɔ̃ɖie wònye miewɔ.’”
6  Eya ta eva xe wo, eye wògblɔ nya siawo na wo. 7  Ke wogblɔ nɛ be: “Nu ka tae nye aƒetɔ le nu ƒom alea? Nu sia wɔwɔ nede megbe xaa tso wò dɔlawo gbɔ. 8  Kpɔ ɖa, ga si míekpɔ le míaƒe kotokuawo me la, míetsɔe tso Kanaan-nyigba dzi gbugbɔ vɛ na wò.+ Ekema aleke wɔ míahayi klosalo alo sika fi ge le wò aƒetɔ ƒe me? 9  Wo kluviwo dometɔ si gbɔ woakpɔe le la naku, eye mí ame mamlɛawo hã míazu kluviwo na nye aƒetɔ.” 10  Eye wògblɔ be: “Míawɔe abe ale si miegblɔe ene: ame si gbɔ woakpɔe le la azu nye kluvi, ke mi ame mamlɛawo ya miaɖi fɔ o.” 11  Ale wo dometɔ ɖe sia ɖe ɖiɖi eƒe kotoku la ɖe anyi enumake heʋu enu. 12  Eye wòde asi edidi me tsitotsito, edze egɔme tso tsitsitɔ dzi va wu enu ɖe ɖevitɔ dzi. Mlɔeba wokpɔ kplu la le Benyamin ƒe kotoku me.+
13  Eye wodze woƒe awuwo, eye wo dometɔ ɖe sia ɖe gatsɔ eƒe agba ɖo eƒe tedzi dzi, eye wotrɔ yi dua me. 14  Esi Yuda+ kple nɔviawo trɔ yi Yosef ƒe me la, egakpɔtɔ nɔ aƒea me ɣemaɣi, eye wobɔbɔ tsyɔ mo anyi ɖe eŋkume.+ 15  Eye Yosef gblɔ na wo be: “Nu kae nye esi miewɔ? Ðe mienyae be ɖe mebi ɖe nukaka me ŋutɔ oa?”+ 16  Yuda ɖo eŋu be: “Nya kae míagate ŋu agblɔ na nye aƒetɔ? Nya ka gblɔ ge míala? Eye aleke míawɔ ana wòanya be nuteƒewɔlawoe míenye? Mawu vavã la ʋu go wò kluviwo ƒe vodada.+ Azɔ mía kple ame si si wokpɔ kplua le la siaa míezu nye aƒetɔ ƒe kluviwo!” 17  Ke egblɔ be: “Nede megbe xaa tso gbɔnye be mawɔ nu sia! Ame si si wokpɔ kplua le lae azu nye kluvi.+ Ke mi ame mamlɛawo ya migbugbɔ yi mia fofo gbɔ le ŋutifafa me.”
18  Eye Yuda te ɖe eŋu gblɔ nɛ be: “Meɖe kuku na wò, nye aƒetɔ, meɖe kuku, na wò kluvi nagblɔ nya aɖe na nye aƒetɔ, eye mègana wò dziku nafla ɖe wò kluvi la ŋu o, elabena ɖeko nèle abe Farao ŋutɔ ene.+ 19  Nye aƒetɔ bia eƒe kluviwo be: ‘Fofo alo nɔvi aɖe le mia sia?’ 20  Eya ta míeɖo eŋu na nye aƒetɔ be: ‘Mía fofo si nye amegãɖeɖi kple via si wòdzi le eƒe amegãkuku me, ame si nye eƒe dɔmlɔea li.+ Ke nɔvia ku,+ ale be eya koe nye dadaa ƒe vi si susɔ,+ eye fofoa lɔ̃nɛ vevie.’ 21  Emegbe ègblɔ na wò kluviwo be: ‘Mikplɔe vɛ nam, ne makpɔ.’+ 22  Ke míegblɔ na nye aƒetɔ be: ‘Ðevi la mate ŋu adzo le fofoa gbɔ o. Ne edzo le fofoa gbɔ la, fofoa aku godoo.’+ 23  Ke ègblɔ na wò kluviwo be: ‘Ne mia nɔvi ɖevitɔ la meva kpli mi o la, ekema migava ŋkunyeme azɔ o.’+
24  “Ale míetrɔ yi wò kluvi, mía fofo gbɔ, eye míegblɔ nye aƒetɔ ƒe nyawo nɛ. 25  Emegbe mía fofo gblɔ be: ‘Mitrɔ yi ɖaƒle nuɖuɖu vi aɖe vɛ na mí.’+ 26  Ke míegblɔ be: ‘Míate ŋu ayi o. Ne mía nɔvi ɖevitɔ kpe ɖe mía ŋu ko hafi míayi, elabena míate ŋu ado ɖe ŋutsua ŋkume ne mía nɔvi ɖevitɔ mekpe ɖe mía ŋu o.’+ 27  Eye wò kluvi, mía fofo, gblɔ na mí be, ‘Miawo ŋutɔ mienyae nyuie be ŋutsuvi eve koe srɔ̃nye dzi nam.+ 28  Gake ɖeka dzo le gbɔnye, eye medo ɣli gblɔ be: “Lã aɖe kokokoe anya vuvui!”+ Eye nyemegakpɔe o va se ɖe egbe. 29  Ne miekplɔ ame sia hã dzoe le gbɔnye, eye nu vevi aɖe wɔe wòku la, ekema miana matsɔ nye ta ƒowɔ ayi Tsiẽƒe*+ kple nuxaxa.’+
30  “Azɔ ne metrɔ yi wò kluvi fofonye gbɔ, evɔ ɖevi la mekpe ɖe mía ŋu o, eye esi wònye be eƒe agbe* ku ɖe ɖevia ƒe agbe* ŋu ta la, 31  ne enya kpɔ mí, eye ɖevi la mele mía ŋu o ko la, aku godoo; eye wò kluviwo ana wò kluvi, mía fofo, natsɔ ta ƒowɔ ayi Tsiẽƒe* kple nuxaxa. 32  Hafi míadze mɔ la, wò kluvi da megbe na ɖevia gblɔ na fofonye be: ‘Ne nyemekplɔe gbɔe na wò o la, ekema mewɔ nu vɔ̃ ɖe fofonye ŋu tegbee.’+ 33  Eya ta meɖe kuku, na nye, wò kluvi boŋ mazu nye aƒetɔ ƒe kluvi ɖe ɖevi la teƒe, ne ɖevi la nagbugbɔ ayi kple nɔviawo. 34  Aleke mawɔ ayi fofonye gbɔ ne ɖevi la mele ŋunye o? Nyemate ŋu akpɔ vɔ̃ si adzɔ ɖe fofonye dzi la teƒe o!”