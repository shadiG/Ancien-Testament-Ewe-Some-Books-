 Emegbe Yakob yi eƒe mɔzɔzɔa dzi eye wòva ɖo Ɣedzeƒetɔwo ƒe anyigba dzi. 2  Eye wòkpɔ vudo aɖe le gbea dzi, eye alẽha etɔ̃ tsyɔ akɔ anyi ɖe afi ma le vudoa gbɔ, elabena vudo ma mee wokua tsi le na lãhawo wonona. Ke kpe gã aɖe le vudoa nu. 3  Ne woƒo lãhawo katã nu ƒu ɖe afi ma vɔ la, womlia kpe la ɖa le vudoa nu, eye wonaa tsi alẽhaawo, emegbe wogamlia kpe la ɖoa vudoa nu.
4  Yakob bia wo be: “Nɔvinyewo, afi kae mietso?” Woɖo eŋu be: “Míetso Haran.”+ 5  Eye wòbia wo be: “Miedze si Laban,+ si nye Nahor+ ƒe tɔgbuiyɔvia?” Woɖo eŋu be: “Míedze sii.” 6  Eye wògabia wo be: “Eli sesĩea?” Woɖo eŋu be: “Eli sesĩe. Kpɔ ɖa, vianyɔnu Rahel+ ye nye ema kplɔ alẽwo gbɔnae!” 7  Eye wògagblɔ be: “Ɣeɖota koe nye esia. Ɣeyiɣi mede haɖe be miaƒo lãhawo nu ƒu o ɖe! Mina tsi alẽawo, emegbe miana woagaɖu gbe.” 8  Woɖo eŋu be: “Mɔɖeɖe meli be míawɔ esia o, va se ɖe esime woƒo lãhawo katã nu ƒu, eye womli kpe la ɖa le vudoa nu. Ema megbe ko hafi míenaa tsi alẽawo.”
9  Esi wògale nuƒoƒo dzi kpli wo la, Rahel kplɔ fofoa ƒe alẽwo vɛ, elabena alẽkplɔla wònye. 10  Esi Yakob kpɔ dadaa nɔvi Laban ƒe vi Rahel kple nyruia Laban ƒe alẽawo la, enumake Yakob te ɖe vudoa ŋu, mli kpea ɖa, eye wòna tsi nyruia Laban ƒe alẽawo wono. 11  Eye Yakob gbugbɔ nu na Rahel, eye Yakob wó avi. 12  Yakob gblɔ na Rahel be fofoa ƒe ƒometɔ yenye,* eye be Rebeka ƒe vie yenye. Eye nyɔnuvi la ƒu du yi ɖagblɔe na fofoa.
13  Esi Laban+ nya se nyruiayɔvi Yakob ŋu nya ko la, eƒu du yi ɖakpee. Eye wòkpla asi kɔ nɛ, gbugbɔ nu nɛ, eye wòkplɔe yi eƒe me. Eye wògblɔ nyaawo katã na Laban. 14  Laban gblɔ nɛ be: “Nyateƒee, nɔvinye kpamkpam nènye.”* Ale wònɔ egbɔ ɣleti ɖeka blibo.
15  Emegbe Laban gblɔ na Yakob be: “Esi nènye nye ƒometɔ*+ tae nàsubɔm dzodzroa? Gblɔe nam, nu kae anye wò fetu?”+ 16  Ke nyɔnuvi eve le Laban si. Tsitsitɔ ŋkɔe nye Lea, eye ɖevitɔ ŋkɔe nye Rahel.+ 17  Lea ƒe ŋkuwo le dɔ̃ɔ, ke Rahel ya dze tugbe, eye wònya kpɔ. 18  Rahel ƒe nu lé dzi na Yakob, eya ta egblɔ be: “Melɔ̃ be masubɔ wò ƒe adre ɖe viwònyɔnu ɖevitɔ Rahel ta.”+ 19  Eye Laban gblɔ be: “Enyo be matsɔe ana wò wu be matsɔe ana ŋutsu bubu. Nɔ gbɔnye.” 20  Eye Yakob subɔ ƒe adre ɖe Rahel ta,+ ke wole abe ŋkeke ʋɛ aɖewo ko ene nɛ, elabena elɔ̃e ale gbegbe.
21  Emegbe Yakob gblɔ na Laban be: “Tsɔ srɔ̃nyea nam ne manɔ anyi kplii, elabena nye ŋkekewo de.” 22  Ale Laban ƒo afi ma ŋutsuwo katã nu ƒu, eye wòɖo kplɔ̃. 23  Ke esi zã do la, ekplɔ via Lea boŋ yi nɛ, eye wòdɔ kplii. 24  Laban tsɔ eƒe subɔvinyɔnu Zilpa hã na via Lea be wòasubɔe.+ 25  Ke esi ŋu ke la, Yakob kpɔ be Lea boŋ ye! Eya ta ebia Laban be: “Nu kae nye esi nèwɔ ɖe ŋunye? Alo menye Rahel tae mesubɔ wò ɖo oa? Ke nu ka tae nèflum?”+ 26  Laban ɖo eŋu be: “Womewɔnɛ alea le mía gbɔ be woatsɔ ɖetugbui ɖevitɔ la ana woaɖe do ŋgɔ na tsitsitɔ o. 27  Ðu nyɔnu sia ƒe kwasiɖa la wu enu. Emegbe matsɔ nyɔnu kemɛa hã ana wò ale be nàgasubɔm ƒe adre ɖe eta.”+ 28  Yakob wɔe nenema, eye wòɖu nyɔnu sia ƒe kwasiɖa la wu enu, eye wòtsɔ vianyɔnu Rahel nɛ wòɖe. 29  Laban tsɔ eƒe subɔvinyɔnu Bilha+ hã na via Rahel, be wòasubɔe.+
30  Eye Yakob dɔ kple Rahel hã, ke elɔ̃ Rahel wu Lea, ale wògasubɔe ƒe adre bubu.+ 31  Esi Yehowa kpɔe be womelɔ̃ Lea ƒe nya o la, ena wòfɔ fu,*+ ke Rahel ya tsi ko.+ 32  Ale Lea fɔ fu dzi viŋutsuvi, eye wòna ŋkɔe be Ruben,*+ elabena egblɔ be: “Esi Yehowa kpɔ xaxa si me mele la tae,+ eya ta srɔ̃nye alɔ̃m azɔ.” 33  Eye wògafɔ fu dzi viŋutsuvi eye wògblɔ be: “Esi Yehowa see be womelɔ̃m o tae wòtsɔ esia hã nam ɖo.” Eya ta ena ŋkɔe be Simeon.*+ 34  Eye wògafɔ fu dzi viŋutsuvi eye wògblɔ be: “Fifia ya srɔ̃nye aku ɖe ŋunye, elabena medzi viŋutsu etɔ̃ nɛ.” Eye wòna ŋkɔe be Lewi.*+ 35  Eye wògafɔ fu ake dzi viŋutsuvi eye wògblɔ be: “Fifia ya makafu Yehowa.” Eye wòna ŋkɔe be Yuda.*+ Emegbe edzudzɔ vidzidzi.