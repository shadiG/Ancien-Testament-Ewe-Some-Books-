Esi Yakob se be nuɖuɖu le Egipte la,+ egblɔ na viawo be: “Nu ka tae mienɔ anyi ɖi le mia nɔewo kpɔm?” 2  Egblɔ kpee be: “Kpɔ ɖa, mese be nuɖuɖu le Egipte. Miyi afi ma miaƒle ɖe vɛ na mí, ne míatsi agbe, ale be míagaku o.”+ 3  Eya ta Yosef nɔviŋutsu ewo+ dze mɔ be yewoayi aɖaƒle nuɖuɖu le Egipte. 4  Ke Yakob mena Yosef nɔvi Benyamin+ yi kple nɔviawo o, elabena egblɔ be: “Ðewohĩ nu vevi aɖe ava wɔe wòaku.”+
5  Eye Israel viŋutsuwo zɔ kple ame bubu siwo yina nu ƒle ge la, elabena dɔtoto la va ɖo keke Kanaan-nyigba dzi ke.+ 6  Yosef ye nye anyigba la dzi ɖula,+ eye eyae dzraa nuɖuɖu na anyigbadzitɔwo katã.+ Eya ta Yosef nɔviŋutsuwo va, eye wobɔbɔ hetsyɔ mo anyi ɖe eŋkume.+ 7  Esi Yosef kpɔ nɔviawo la, ekpɔ wo dze sii enumake, ke eya mena wokpɔe dze sii o.+ Eye wòbia wo adãtɔe be: “Afi kae mietso?” Eye woɖo eŋu be: “Kanaan-nyigba dzie míetso va be míaƒle nuɖuɖu.”+
8  Ale Yosef kpɔ nɔviawo dze sii, ke woawo ya womekpɔe dze sii o. 9  Enumake Yosef ɖo ŋku drɔ̃e siwo wòku tso wo ŋu la dzi,+ eye wògblɔ na wo be: “Ŋkutsalawoe mienye! Ðe mieva mɔnu di ge le anyigba la ŋu!”* 10  Wogblɔ nɛ be: “Ao, nye aƒetɔ, ke boŋ nuɖuɖu ƒle gee wò dɔlawo va. 11  Ŋutsu ɖeka ƒe viwoe mí katã míenye. Nuteƒewɔlawoe míenye. Menye ŋkutsalawoe wò dɔlawo nye o.” 12  Ke egblɔ na wo be: “Kpao! Mɔnu di gee mieva le anyigba la ŋu!” 13  Woɖo eŋu be: “Nɔvi wuievee wò dɔlawo nye.+ Ŋutsu ɖeka ƒe viwo míenye+ le Kanaan-nyigba dzi, eye ɖevitɔ la le mía fofo gbɔ,+ ke ame kemɛa ya megali o.”+
14  Ke Yosef gblɔ na wo be: “Megblɔe na mi xoxo be, ‘Ŋkutsalawoe mienye!’ 15  Esiae woatsɔ ado mi kpɔ: Zi ale si Farao le agbe la, miadzo le afi sia o, va se ɖe esime mia nɔvi ɖevitɔ la va afi sia hafi.+ 16  Midɔ mia dometɔ ɖeka wòayi aɖakplɔ mia nɔvi la vɛ, eye miawo ya mianɔ ga me. Woatsɔ esia ado mi kpɔ be nyateƒe tom miele hã. Ke ne menye nyateƒee o la, ekema zi ale si Farao le agbe la, ŋkutsalawoe mienye.” 17  Ale wòlé wo de ga ŋkeke etɔ̃.
18  Yosef gblɔ na wo le ŋkeke etɔ̃a gbe be: “Miwɔ esia ne mianɔ agbe, elabena mevɔ̃a Mawu. 19  Ne nuteƒewɔlawoe mienye la, ekema mia nɔvi ɖeka nanɔ ga me le afi sia, ke mi ame susɔeawo miate ŋu adzo, eye mitsɔ nuɖuɖu ne miatsɔ atsi dɔwuamea nu.+ 20  Eye ne miekplɔ mia nɔvi ɖevitɔ la vɛ nam la, ekema nyateƒee mieto, eye miaku o.” Eye wowɔ nenema.
21  Eye wogblɔ na wo nɔewo be: “Nyateƒee, wole to hem na mí le mía nɔvi la ta,+ elabena míekpɔ xaxa si me wòto,* esime wòƒo koko na mí be míaƒe dɔme natrɔ ɖe ye ŋu, gake míeɖo toe o. Esia tae xaxa sia va mía dzi ɖo.” 22  Ruben ɖo eŋu na wo be: “Ðe nyemegblɔe na mi be, ‘Migawɔ vɔ̃ aɖeke ɖevi la oa?’ Gake miegbe esese.+ Eƒe ʋu kokokoe nye esia biam wole tso mía si.”+ 23  Ke womenya be Yosef le nya la gɔme sem o, elabena gbegɔmeɖela le eya kpli wo dome. 24  Eya ta edzo le wo gbɔ yi ɖafa avi.+ Esi wòtrɔ va wo gbɔ la, egaƒo nu kpli wo, eye wòkplɔ Simeon+ le wo dome heblae le wo ŋkume.+ 25  Eye Yosef ɖe gbe be woade nuɖuɖu woƒe kotokuwo me taŋ, egblɔ hã be woatrɔ ŋutsuawo ƒe ga ade wo dometɔ ɖe sia ɖe ƒe kotoku me, eye woana mɔdzinuɖuɖu hã wo. Eye wowɔe na wo nenema.
26  Ale wodo nuɖuɖugbawo na woƒe tedziwo, eye wodze mɔ. 27  Esi wo dometɔ ɖeka ʋu eƒe kotoku be yeana nuɖuɖu yeƒe tedzi le afi si wodze la, ekpɔ eƒe ga le kotokua nu. 28  Eye wògblɔ na nɔviawo be: “Wogbugbɔ nye ga la nam, eyae nye esi le nye kotokua me!” Eye woƒe dzi lã kpo, ale be wodzo nyanyanya hetrɔ ɖe wo nɔewo ŋu gblɔ be: “Nu kae nye esi Mawu wɔ ɖe mía ŋu?”
29  Mlɔeba wova wo fofo Yakob gbɔ le Kanaan-nyigba dzi, eye wogblɔ nu siwo katã dzɔ ɖe wo dzi la nɛ be: 30  “Ŋutsu si nye dukɔa dzi kpɔla la ƒo nu kpli mí adãtɔe,+ eye wòtso mía nu be ŋku tsa gee míeva le dukɔa me. 31  Ke míegblɔ nɛ be: ‘Nuteƒewɔlawoe míenye. Menye ŋkutsalawoe míenye o.+ 32  Nɔvi wuieve míenye,+ tɔ ɖeka viwoe míenye. Ðeka megali o,+ eye ɖevitɔ le mía fofo gbɔ le Kanaan-nyigba dzi.’+ 33  Ke ŋutsu si nye dukɔa dzi kpɔlaa gblɔ na mí be, ‘Esia mee manyae le be nuteƒewɔlawoe mienye: Mina mia nɔvi ɖeka natsi gbɔnye.+ Azɔ mitsɔ nu siwo miatsɔ atsi dɔwuamea nu na miaƒe aƒemetɔwo la ne miadzo.+ 34  Eye mikplɔ mia nɔvi ɖevitɔ la vɛ nam, ne manya be menye ŋkutsalawoe mienye o, ke boŋ nuteƒewɔlawoe mienye. Ekema maɖe asi le mia nɔvi la ŋu na mi, eye miate ŋu ava nɔ nu ƒlem le anyigba la dzi faa.’”
35  Esime wole woƒe nuwo trɔm le woƒe kotokuawo me la, kpɔ ɖa, ame sia ame ƒe ga le eƒe kotokua me. Esi woawo kple wo fofo siaa kpɔ woƒe ga siwo le babla la, vɔvɔ̃ ɖo wo. 36  Eye wo fofo Yakob do ɣli gblɔ na wo be: “Miena vinyewo bu vɔ!+ Yosef megali o,+ Simeon hã megali o,+ eye Benyamin hã kplɔ ge miegalea? Dzinyee nu siawo katã dzɔ ɖo!” 37  Ke Ruben gblɔ na fofoa be: “Ne nyemekplɔe gbɔe na wò o la, ekema wu vinyeŋutsu eveawo.+ Tsɔe de asi nam, eye makplɔe agbɔe na wò.”+ 38  Ke egblɔ be: “Vinyea mayi kpli mi o, elabena nɔvia ku, eye eya ɖeka koe susɔ.+ Ne nu vevi aɖe wɔe wòku le mɔzɔzɔa me la, ekema miana matsɔ nye ta ƒowɔ ayi Tsiẽƒe*+ kple nuxaxa.”