Ke esi Isak tsi, eye eƒe ŋkuwo dzi tsyɔ, ale be megakpɔa nu o la, eyɔ viaŋutsu tsitsitɔ Esau+ be: “Vinye!” Etɔ be: “Nyee nye esi!” 2  Eye wògblɔ nɛ be: “Fifia metsi. Nyemenya gbe si gbe maku o. 3  Eya ta meɖe kuku, tsɔ wò adedanuwo, wò daku kple wò dati, nàyi gbe me aɖawu lã vɛ nam.+ 4  Emegbe nàɖa nuɖuɖu si vivia nunye la nam maɖu, ne mayra wò hafi maku.”
5  Ke Rebeka see esime Isak ƒo nu kple via Esau. Eye Esau dzo yi adegbe be yeaɖawu lã aɖe vɛ.+ 6  Eye Rebeka gblɔ na via Yakob be:+ “Kpɔ ɖa, fifi laa ko mesee fofowò gblɔ na nɔviwò Esau be, 7  ‘Di adelã vɛ nam, eye nàɖa nuɖuɖu si vivia nunye la nam maɖu, ne mayra wò le Yehowa ŋkume hafi maku.’+ 8  Eya ta vinye, ɖo to nyuie nàwɔ nu si gblɔ ge mala na wò.+ 9  Yi lãhawo dome nàlé gbɔ̃vi nyuitɔ eve vɛ nam ne matsɔ aɖa nu vivi si tɔgbi dzɔa dzi na fofowò la nɛ. 10  Emegbe nàtsɔe ayi na fofowò wòaɖu, ne wòayra wò hafi aku.”
11  Yakob gblɔ na dadaa Rebeka be: “Fumee nɔvinye Esau nye,+ ke nye ya ŋutinye zrɔ̃. 12  Ne fofonye li asi ŋunye ɖe?+ Ekema abum be ɖe mele fewu ɖum le ye ŋu, eye esia ana mahe fiƒode ava ɖokuinye dzi, ke menye yayra o.” 13  Dadaa gblɔ nɛ be: “Vinye, fi si woaƒo ade wò la naɖi ŋunye. Wò ya wɔ nu si gblɔm mele na wò la ko, eye nàyi aɖalé gbɔ̃viawo vɛ nam.”+ 14  Ale wòyi ɖalé wo vɛ na dadaa, eye dadaa ɖa nuɖuɖu si vivia fofoa nu vevie. 15  Emegbe Rebeka tsɔ via tsitsitɔ Esau ƒe awu nyuitɔ siwo le egbɔ le aƒea me la do na via ɖevitɔ Yakob.+ 16  Eye wòtsɔ gbɔ̃viawo ƒe agbalẽ bla ɖe eƒe asiwo kple eƒe kɔ ƒe akpa siwo fu mele o la ŋu.+ 17  Eye wòtsɔ nuɖuɖu vivi la kple abolo si ŋu wòtrɔ asi le la de via Yakob si.+
18  Ale wòyi fofoa gbɔ gblɔ be: “Fofonye!” Etɔ be: “Nyee nye esi! Wò ame kae, vinye?” 19  Yakob gblɔ na fofoa be: “Nye Esau, wò ŋgɔgbevi lae.+ Mewɔ abe ale si nègblɔ nam ene. Meɖe kuku, fɔ ne nàɖu nye adelã la ƒe ɖe, ne nàyram.”+ 20  Eye Isak gblɔ na via be: “Vinye, aleke wɔ nèkpɔe kaba alea?” Eɖo eŋu be: “Elabena Yehowa wò Mawu lae kplɔe vɛ nam.” 21  Eye Isak gblɔ na Yakob be: “Meɖe kuku, vinye, te va ne mali asi ŋuwò kpɔ, ne manya ne vinye Esau nènye loo alo menye eyae o.”+ 22  Yakob te ɖe fofoa Isak ŋu, eye wòli asi eŋu hegblɔ be: “Gbe la nye Yakob ƒe gbe, ke asiawo nye Esau ƒe asiwo.”+ 23  Eye medze sii o, elabena fu le eƒe asiwo ŋu abe nɔvia Esau ƒe asiwo ene. Eye wòyrae.+
24  Emegbe ebiae be: “Wòe nye vinye Esau nyateƒea?” Eɖo eŋu be: “Ɛ̃, nyee.” 25  Eye wògblɔ be: “Vinye, tsɔ adelã la vɛ nam maɖu ne mayra wò.” Eye wòtsɔe te ɖe eŋu wòɖu, eye wòtsɔ wain vɛ nɛ wòno. 26  Emegbe fofoa Isak gblɔ nɛ be: “Vinye, meɖe kuku te ɖe ŋunye, ne nàgbugbɔ nu nam.”+ 27  Eye wòte va hegbugbɔ nu nɛ, eye wòse eƒe awuawo ƒe ʋeʋẽ.+ Eye wòyrae gblɔ be:
“Kpɔ ɖa, vinye ƒe ʋeʋẽ le abe gbe si Yehowa yra ƒe ʋeʋẽ ene. 28  Mawu vavã la nena dziƒozãmu+ kple anyigba wɔnuwo+ kpakple agblemenuku kple wain yeye geɖe wò.+ 29  Amehawo nasubɔ wò, eye dukɔwo nabɔbɔ na wò. Àɖu aƒetɔ ɖe nɔviwòwo dzi, eye dawò ƒe viwo abɔbɔ na wò.+ Woaƒo fi ade ame sia ame si aƒo fi ade wò, eye woayra ame sia ame si ayra wò.”+
30  Ke esi Isak yra Yakob vɔ eye Yakob dzo le fofoa Isak ŋkume teti ko la, nɔvia Esau gbɔ tso adegbea.+ 31  Eya hã ɖa nu vivi aɖe eye wòtsɔe vɛ na fofoa eye wògblɔ nɛ be: “Fofonye, meɖe kuku fɔ nàɖu viwò ƒe adelã la ƒe ɖe, ne nàyram.” 32  Eye fofoa Isak biae be: “Wò ame kae?” Eye wògblɔ be: “Nye, viwò, wò ŋgɔgbevi Esau ye.”+ 33  Ale Isak de asi ƒoƒo me kpakpakpa hegblɔ be: “Ekema ame kae da ade wu lã vɛ nam? Meɖui vɔ hafi nèva, eye meyrae, ɛ̃, eya tɔe yayra la anye godoo!”
34  Esi Esau se fofoa ƒe nyawo la, edo ɣli sesĩe kple vevesese gblɔ na fofoa be: “Fofonye, yram, yra nye hã!”+ 35  Ke egblɔ be: “Nɔviwò va flum eye wòxɔ wò yayra la xoxo.” 36  Eye wògblɔ be: “Ðe eƒe ŋkɔ Yakob* meɖi eŋu si na wòtrɔm to eme zi eve sɔŋ oa?+ Exɔ nye ŋgɔgbevinyenye xoxo,+ eye wògaxɔ nye yayra fifia hã!”+ Eye wòbiae be: “Mèsusɔ yayra aɖeke ɖi nam oa?” 37  Ke Isak ɖo eŋu na Esau be: “Kpɔ ɖa, meɖoe aƒetɔ ɖe dziwò,+ metsɔ nɔviawo katã wɔ eƒe subɔlawoe, eye metsɔ agblemenuku kple wain yeye yrae be wòanɔ agbe ɖe enu.+ Azɔ nu kae gali mawɔ na wò, vinye?”
38  Esau gblɔ na fofoa be: “Fofonye, yayra ɖeka pɛ koe le asiwòa? Fofonye, yram, ɛ̃ yra nye hã!” Ale Esau do ɣli hegba avi doo.+ 39  Eye fofoa Isak gblɔ nɛ be:
“Kpɔ ɖa, nɔwòƒe adidi tso anyigba wɔnuwo gbɔ, tso dziƒozãmu gbɔ.+ 40  Wò yi nue nànɔ agbe ɖo,+ eye àsubɔ nɔviwò.+ Ke ne ède vovo ge do kpoe la, àŋe eƒe kɔkuti la ɖa le wò kɔ.”+
41  Esau lé Yakob ɖe dɔme le esi fofoa yrae ta,+ eye Esau nɔ gbɔgblɔm le eƒe dzi me be: “Ŋkeke siwo míafa fofonye la le gogom.+ Le esia megbe la, mele nɔvinye Yakob wu ge.” 42  Esi Rebeka va se via tsitsitɔ Esau ƒe nyawo la, enumake edɔ woyi ɖayɔ via ɖevitɔ Yakob vɛ, eye wògblɔ nɛ be: “Kpɔ ɖa, nɔviwò Esau ɖoe be yeabia hlɔ̃ awu wò.* 43  Eya ta vinye, ɖo to nye gbe. Tso nàsi ayi nɔvinye Laban gbɔ le Haran.+ 44  Nɔ egbɔ ŋkeke aɖewo, va se ɖe esime nɔviwò ƒe dɔmedzoe la nu nafa, 45  va se ɖe esime dzi si le nɔviwò kum ɖe ŋuwò la nu nafa, eye wòaŋlɔ nu si nèwɔ ɖe eŋu la be. Ekema madɔ ame woakplɔ wò tso afi ma agbɔe. Nu ka tae mi ame evea siaa miabú ɖem gbe ɖeka?”
46  Esia megbe la, Rebeka gblɔna na Isak be: “Nye agbe va le ŋu nyɔm nam le Het vinyɔnuawo ta.+ Ne Yakob hã aɖe Het vinyɔnu aɖe le anyigba sia dzi abe nyɔnu siawo ke ene ɖe, ekema nu ka ŋuti megale agbe ɖo?”