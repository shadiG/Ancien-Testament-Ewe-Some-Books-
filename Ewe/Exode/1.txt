 Yakob, si wogayɔna be Israel, ƒe viŋutsu siwo kpe ɖe eŋu va Egipte, ŋutsuawo katã va kple wo ƒemetɔwo, eye woƒe ŋkɔwoe nye esi:+ 2  Ruben, Simeon, Lewi kple Yuda;+ 3  Isakar, Zebulon kple Benyamin; 4  Dan kple Naftali; Gad kple Aser.+ 5  Ame* siwo katã wodzi na Yakob* la le ame* blaadre, ke Yosef ya le Egipte xoxo.+ 6  Emegbe Yosef ku,+ eye nɔviawo katã kple dzidzime ma katã hã ku. 7  Eye Israel-viwo dzi hede asi agbɔsɔsɔ me, eye wova le agbɔ sɔm ɖe edzi hele ŋusẽ kpɔm ɖe edzi eteƒe mekɔ o, ale be woyɔ anyigba la dzi taŋ.+
8  Emegbe fia yeye aɖe va ɖu Egipte dzi, si menya Yosef o. 9  Ale wògblɔ na eƒe dukɔ la be: “Kpɔ ɖa! Israel-viwo sɔ gbɔ, eye wosesẽ wu mí.+ 10  Mina míadze aye ɖe wo ŋu. Ne menye nenema o la, ɖeko woanɔ agbɔ sɔm ɖe edzi, eye ne aʋa dzɔ la, woade míaƒe futɔwo dzi ahawɔ aʋa kpli mí, eye woaʋu adzo le dukɔa me.”
11  Ale woɖo dzizizidɔwɔlawo* ƒe amegãwo wo nu ne woate wo ɖe anyi ahazi wo dzi woawɔ dɔ sesẽ,+ eye wotso nudzraɖoƒedu siwo nye Pitom kple Ramses+ na Farao. 12  Gake esi wole wo tem ɖe anyi hã la, dzidzim ko wole ɖe edzi, eye wole ta kekem, ale wode asi Israel-viwo vɔvɔ̃ me ŋutɔ.+ 13  Eya ta Egiptetɔwo zi Israel-viwo dzi wowɔ kluvidɔ sesẽ.+ 14  Wona agbenɔnɔ sesẽ na wo to kluvidɔ sesẽ ɖoɖo na wo me, wona wonya anyi mè anyikpe, eye wowɔ kluvidɔ ɖe sia ɖe ƒomevi le agble me. Ɛ̃, wona wokpe fu le nɔnɔme sesẽwo me le kluvidɔ ɖe sia ɖe ƒomevi wɔwɔ me.+
15  Emegbe Egipte-fia ƒo nu kple Hebri nyɔnu vixela siwo ŋkɔwoe nye Sifra kple Pua, 16  eye wògblɔ na wo be: “Ne miele vi xem na Hebri nyɔnuwo,+ eye miekpɔe le via dziƒe* be ŋutsuvie la, ekema miwui; ke ne nyɔnuvie la, mina wòanɔ agbe.” 17  Ke vixelaawo vɔ̃ Mawu vavã la, eye womewɔ nu si Egipte-fia gblɔ na wo la o, ke boŋ woxɔa ŋutsuviawo ɖe agbe.+ 18  Emegbe Egipte-fia yɔ vixelaawo, eye wòbia wo be: “Nu ka tae miena ŋutsuviawo tsi agbe?” 19  Vixelaawo ɖo eŋu na Farao be: “Hebri nyɔnuwo mele abe Egipte nyɔnuwo ene o. Ŋusẽ le wo ŋu, eya ta kaka vixelaa nava ɖo wo gbɔ la, wodzi via xoxo.”
20  Eya ta Mawu wɔ nyui na vixelaawo, eye dukɔ la dzi ɖe edzi hekpɔ ŋusẽ ŋutɔ. 21  Eye esi vixelaawo vɔ̃ Mawu vavã la ta la, ena ƒome wo emegbe. 22  Mlɔeba Farao de se na eƒe dukɔ blibo la katã be: “Mitsɔ ŋutsuvi ɖe sia ɖe si Hebritɔwo dzi la ƒu gbe ɖe Nil-tɔsisia me, ke mina nyɔnuviwo katã nanɔ agbe.”