Yehowa gblɔ na Mose be: 2  “Gblɔ na Israel-viwo be woadzɔ nu nam; mixɔ nudzɔdzɔ le ame sia ame si ƒe dzi ʋãe la si nam.+ 3  Nu siwo miadzɔ le wo sie nye: sika,+ klosalo,+ akɔbli,+ 4  ka blɔtɔ, alẽfuka si wode ama aɖabɛ dzĩtɔe, ka dzĩ, ɖeti ɣi biɖibiɖi, gbɔ̃fu, 5  agbogbalẽ si wode ama dzĩi, nyogbalẽ, akasiati,+ 6  ami si woade akaɖigbɛ+ la me, balsam-mi si woatsɔ awɔ ami kɔkɔe+ la kple atike ʋeʋĩ+ la, 7  kple oniks-kpe kpakple kpe xɔasi bubu siwo woaɖo ɖe kɔmewu+ la kple akɔtaɖonu+ la ŋu. 8  Eye woawɔ nɔƒe kɔkɔe nam, ne manɔ wo dome.+ 9  Ale si maɖe avɔgbadɔ la kple eme nuwo katã ƒe nɔnɔme afia wòe la, nenema pɛpɛpɛ miawɔ woe.+
10  “Woatsɔ akasiati akpa Aɖaka la: wòadidi abɔklugui* eve kple afã, wòakeke abɔklugui ɖeka kple afã, eye wòakɔ abɔklugui ɖeka kple afã.+ 11  Fa sika nyuitɔ ɖe eŋu,+ ɖe eme kple ekɔgo siaa, eye nàtsɔ sika aɖo to nɛ kpe ɖo.+ 12  Wɔ sikasigɛ ene ɖe eŋu le eƒe dzogoewo dzi le afɔti eneawo gbɔ lɔƒo; asigɛ eve nanɔ eƒe axa si, eye asigɛ eve nanɔ eƒe axa kemɛ. 13  Tsɔ akasiati kpa kpowo eye nàfa sika ɖe wo ŋu.+ 14  Eye nàtsɔ kpoawo aƒo ɖe asigɛawo me le Aɖaka la ƒe axawo dzi, be woatsɔ akɔ Aɖaka lae. 15  Kpoawo natsi Aɖaka la ƒe asigɛawo me; womaɖe wo le eme o.+ 16  Eye nàtsɔ Ðaseɖinu si matsɔ ana wò la ade Aɖaka la me.+
17  “Tsɔ sika nyuitɔ wɔ nutunu la: wòadidi abɔklugui eve kple afã, eye wòakeke abɔklugui ɖeka kple afã.+ 18  Eye nàwɔ sikakerubi eve. Nàtu wo ɖe nutunu la ƒe go eveawo dzi.+ 19  Kerubiawo nanɔ nutunu la ƒe go eveawo dzi, kerubi ɖeka nanɔ akpa si, eye evelia nanɔ akpa kemɛ. 20  Kerubiawo nake woƒe aʋala eveawo me ado ɖe dzi, ale be woƒe aʋalawo natsyɔ nutunu la dzi,+ eye woadze ŋgɔ wo nɔewo. Kerubiawo nade mo to ɖe nutunu la dzi. 21  Tsɔ nutunu+ la ɖo Aɖaka la nu, eye nàtsɔ Ðaseɖinu si matsɔ ana wò la ade Aɖaka la me. 22  Maɖe ɖokuinye afia wò le afi ma aƒo nu kpli wò, eye magblɔ se siwo katã made na wò be nàgblɔ na Israel-viwo la tso nutunu la tame,+ le kerubi eve siwo le Ðaseɖiɖiɖakaa dzi la dome.
23  “Tsɔ akasiati kpa kplɔ̃:+ wòadidi abɔklugui eve, wòakeke abɔklugui ɖeka, eye wòakɔ abɔklugui ɖeka kple afã.+ 24  Fa sika nyuitɔ ɖe eŋu eye nàtsɔ sika ado atsyã ɖe kplɔ̃ la toga kpe ɖo. 25  Eye nàɖo to nɛ wòakeke asiƒome ɖeka,* eye nàtsɔ sika ado atsyã ɖe to la toga kpe ɖo. 26  Wɔ sikasigɛ ene nàtsɔ asigɛawo ade afɔti eneawo ƒe dzogoe eneawo dzi le afi si afɔ eneawo kpe kplɔ̃a le. 27  Asigɛawo nate ɖe to la ŋu be woate ŋu aƒo kpo ɖe wo me atsɔ akɔ kplɔ̃ lae. 28  Tsɔ akasiati kpa kpoawo eye nàfa sika ɖe wo ŋu, ne woatsɔ akɔ kplɔ̃ lae.
29  “Eyome nàtsɔ sika nyuitɔ awɔ edzi nu siwo nye agba gbadzɛwo, kpluwo, zewo kple agba goboe siwo woatsɔ aƒo nunovɔsawo ɖi.+ 30  Eye nàtsɔ ŋkumeɖobolo la aɖo kplɔ̃ la dzi le ŋkunyeme ɖaa.+
31  “Tsɔ sika nyuitɔ tu akaɖiti+ blibo lae. Tu eƒe anyinɔ kple eƒe titinati la kpakple eƒe alɔwo ale be atsyã siwo nye kpluwo, kɔ́wo, kple seƒoƒowo katã nanye nu blibo ɖeka.+ 32  Alɔ ade nanɔ akaɖiti la ŋu: alɔ etɔ̃ nanɔ akaɖiti la ƒe axa si, eye alɔ etɔ̃ nanɔ eƒe axa kemɛ. 33  Kplu etɔ̃ siwo le abe yevuziti ƒe seƒoƒo ene la nanɔ alɔawo dometɔ ɖe sia ɖe ŋu le axa si, eye kɔ́awo kple seƒoƒoawo nakplɔ kplu ɖe sia ɖe ɖo. Eye le eƒe axa kemɛ hã kplu etɔ̃ siwo le abe yevuziti ƒe seƒoƒo ene la nanɔ alɔawo dometɔ ɖe sia ɖe ŋu, eye kɔ́awo kple seƒoƒoawo nakplɔ kplu ɖe sia ɖe ɖo. Aleae alɔ adeawo anɔ le titinati la ŋu. 34  Kplu ene siwo le abe yevuziti ƒe seƒoƒo ene la nanɔ akaɖiti la ƒe titinatia ŋu, eye kɔ́awo kple seƒoƒoawo nakplɔ kpluawo dometɔ ɖe sia ɖe ɖo le eŋu. 35  Kɔ́ ɖeka nanɔ afi si alɔ eve gbãtɔawo dze le la te, kɔ́ ɖeka nanɔ afi si alɔ eve bubu siwo kplɔe ɖo la dze le la te, eye kɔ́ ɖeka nanɔ afi si alɔ eve mamlɛawo dze le la te. Aleae akaɖitia ƒe alɔ adeawo hã anɔ. 36  Woatsɔ sika nyuitɔ atu kɔ́awo kple alɔdzeawo be akaɖiti blibo la nanye nu ɖeka.+ 37  Woawɔ akaɖigbɛ adre na akaɖiti la, eye ne wosi akaɖigbɛawo la, woaklẽ ɖo ɖe ŋgɔ.+ 38  Woatsɔ sika nyuitɔ awɔ eƒe ɖovulãnuwo* kple eƒe dzofilɔnuwo.+ 39  Woatsɔ sika nyuitɔ talento* ɖeka awɔ akaɖiti la kple eŋu nuwo katãe. 40  Kpɔ egbɔ be yewɔ wo ɖe nɔnɔme si wotsɔ fia wò le toa dzi la nu pɛpɛpɛ.