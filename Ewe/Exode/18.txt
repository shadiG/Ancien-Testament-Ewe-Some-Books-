 Ke Midian nunɔla Yetro, si nye Mose to la,+ se nu siwo katã Mawu wɔ na Mose kple eƒe dukɔ Israel, kpakple ale si Yehowa kplɔ Israel tso Egipte.+ 2  Mose to Yetro xɔ Mose srɔ̃ Zipora wònɔ egbɔ, esime Mose ɖoe ɖe aƒe 3  hekpe ɖe viaŋutsu eveawo ŋu.+ Mose na ŋkɔ viawo dometɔ ɖeka be Gersom,*+ elabena egblɔ be: “Mezu amedzro le dzronyigba dzi,” 4  eye wòna ŋkɔ evelia be Eliezer,* elabena egblɔ be: “Fofonye ƒe Mawu lae nye nye kpeɖeŋutɔ, si ɖem tso Farao ƒe yi nu.”+
5  Ale Mose to, Yetro, kple Mose viŋutsuawo kpakple srɔ̃a wova egbɔ le gbea dzi, afi si woƒu asaɖa anyi ɖo, le Mawu vavã la ƒe to la gbɔ.+ 6  Eye wòɖo du ɖe Mose be: “Nye towò Yetro+ kple srɔ̃wò kpakple viwòŋutsu eveawo míegbɔna gbɔwò.” 7  Enumake Mose do go yi ɖakpe toa, eye wòbɔbɔ tsyɔ mo anyi ɖe eŋkume, eye wògbugbɔ nu nɛ. Wobia wo nɔewo ƒe agbe ta se, eye woyi agbadɔ la me.
8  Eye Mose gblɔ nu siwo katã Yehowa tu kple Farao kple Egiptetɔwo le Israel ta,+ kple fu siwo katã wokpe le mɔzɔzɔa me+ kpakple ale si Yehowa ɖe wo la na toa. 9  Yetro kpɔ dzidzɔ le nu nyui siwo katã Yehowa wɔ na Israel be wòɖe wo tso Egiptetɔwo si me la ta. 10  Eye Yetro gblɔ be: “Woakafu Yehowa, ame si ɖe mi tso Egiptetɔwo kple Farao si me, eye wòɖe dukɔ la tso Egiptetɔwo ƒe ŋusẽ te. 11  Azɔ medze sii be Yehowa lolo wu mawu bubuawo katã+ le nu si wòtu kple ame siwo wɔ nu ɖe eƒe amewo ŋu dadatɔe la ta.” 12  Eye Mose to Yetro tsɔ numevɔ kple vɔsa bubuwo vɛ na Mawu, eye Aron kple Israel ƒe ametsitsiwo katã va ɖu nu kple Mose to le Mawu vavã la ŋkume.
13  Esi ŋu ke la, Mose bɔbɔ nɔ anyi abe ale si wòwɔna ene, be yeadrɔ̃ ʋɔnu dukɔ la, eye dukɔ la le Mose ŋkume tso ŋdi va se ɖe fiẽ. 14  Esi Mose to kpɔ nu siwo katã wɔm wòle na dukɔa la, ebiae be: “Nu kae nye esi wɔm nèle na dukɔ la? Nu ka tae wò ɖeka nèbɔbɔ nɔ anyi ɖe afi sia, eye dukɔ blibo la le tsitre ɖe ŋkuwòme tso ŋdi va se ɖe fiẽ?” 15  Mose ɖo eŋu na toa be: “Elabena dukɔ la vaa gbɔnye be woabia nu Mawu. 16  Ne nya aɖe dzɔ la, wotsɔnɛ vaa gbɔnye, eye medrɔ̃a ame kple ehavi dome nya na wo, eye menana wonyaa Mawu vavã la ƒe nyametsotsowo kple eƒe sewo.”+
17  Eye Mose to gblɔ nɛ be: “Nu si wɔm nèle la menyo o. 18  Nu ati kɔ na wò kple dukɔ si le ŋuwò la siaa, elabena agba la kpe na wò akpa. Wò ɖeka màte ŋu atsɔe o. 19  Azɔ ɖo tom. Na maɖo aɖaŋu na wò, eye Mawu anɔ kpli wò.+ Nɔ dukɔ la teƒe le Mawu vavã la ŋkume,+ eye nàtsɔ nyaawo ayi Mawu vavã la gbɔ.+ 20  Fia ɖoɖoawo kple seawo wo,+ eye na woanya mɔ si woato kple dɔ si woawɔ. 21  Tia ŋutsu zazɛ̃wo le dukɔ la dome,+ ame siwo vɔ̃a Mawu, ŋutsu siwo dzi woate ŋu aka ɖo, siwo lé fu viɖe ƒoɖi,+ eye nàɖo wo tatɔwoe, ame aɖewo ɖe ame akpe nu, ame aɖewo ɖe ame alafa nu, ame aɖewo ɖe ame blaatɔ̃ nu, eye ame aɖewo ɖe ame ewo nu.+ 22  Woadrɔ̃ ʋɔnu na dukɔ la ɣesiaɣi si nya aɖe dzɔ, woawo nakpɔ nya suesuewo katã gbɔ, ke woatsɔ nya sesẽ ɖe sia ɖe ava gbɔwò.+ Na woatsɔ agba la akpe wò be nuwo nanɔ bɔbɔe na wò.+ 23  Ne èwɔe alea, eye wòsɔ ɖe Mawu ƒe se nu la, ekema àte ŋu anɔ te ɖe dɔ sesẽ la nu, eye ame sia ame atsɔ dzidzeme ayi aƒe me.”
24  Enumake Mose ɖo to toa ƒe gbe eye wòwɔ nu siwo katã wògblɔ nɛ. 25  Mose tia ŋutsu zazɛ̃wo le Israel-viwo katã dome, eye wòɖo wo dukɔ la ƒe tatɔwoe, ame aɖewo ɖe ame akpe nu, ame aɖewo ɖe ame alafa nu, bubuwo ɖe ame blaatɔ̃ nu, eye ame aɖewo hã ɖe ame ewo nu. 26  Eya ta wodrɔ̃a ʋɔnu na dukɔ la ne nya aɖe dzɔ. Wotsɔa nya sesẽwo vaa Mose gbɔ,+ ke nya suesuewo katã la woawo ŋutɔwo drɔ̃nɛ. 27  Emegbe Mose do mɔ toa,+ eye wòdzo yi eƒe anyigba dzi.