 “Azɔ ɖe nɔviwò Aron+ kple viaŋutsu siwo nye Nadab, Abihu,+ Eleazar kple Itamar+ tso Israel-viwo dome, ne woazu nunɔlawo asubɔm.+ 2  Eye nàtɔ awu kɔkɔewo na nɔviwò Aron, ne wòanye bubu kple atsyɔ̃ nɛ.+ 3  Ƒo nu kple aɖaŋudɔwɔla bibi* siwo katã ƒe dzi me mede nunya ƒe gbɔgbɔe+ la be woatɔ Aron ƒe awuwo, ne woakɔ eŋu wòazu nunɔla asubɔm.
4  “Nu siwo woatɔ lae nye esi: akɔtaɖonu,+ kɔmewu,+ awu ʋlaya si ŋu abɔ mele o,+ awu ʋlaya si me wolɔ̃ atsyã siwo le dzogoe ene me ɖo, tablanu+ kple alidziblanu;+ woatɔ awu kɔkɔe siawo na nɔviwò Aron kple viawo be woazu nunɔlawo asubɔm. 5  Aɖaŋudɔwɔlaawo nazã sika, ka blɔtɔ, alẽfuka si wode ama aɖabɛ dzĩtɔe, ka dzĩ kple ɖeti ɣi biɖibiɖi atsɔ alɔ̃ woe.
6  “Aɖaŋuvɔlɔ̃la natsɔ sika, ka blɔtɔ, alẽfuka si wode ama aɖabɛ dzĩtɔe, ka dzĩ kple ɖeti ɣi biɖibiɖi dada alɔ̃ kɔmewu la.+ 7  Woatɔ abɔtaɖonu ɖe kɔmewu la ƒe abɔta eveawo dzi atsɔ akpe wo ɖekae. 8  Eye woatsɔ nu mawo ke, siwo nye sika, ka blɔtɔ, alẽfuka si wode ama aɖabɛ dzĩtɔe, ka dzĩ kple ɖeti ɣi biɖibiɖi dada alɔ̃ alidziblanu+ si anɔ kɔmewu la dzi.
9  “Eye nàtsɔ oniks-kpe+ eve, nàɖe Israel viŋutsuwo ƒe ŋkɔwo ɖe wo dzi;+ 10  ŋkɔ ade nanɔ kpe ɖeka dzi, eye ŋkɔ ade mamlɛawo nanɔ kpe evelia dzi le ɖoɖo si nu wodzi wo ɖo la nu. 11  Na kpe xɔasi ŋudɔwɔla naɖe Israel viŋutsuwo ŋkɔwo ɖe kpe eveawo dzi abe ale si woɖea nu ɖe nutrenu dzi ene.+ Nàtsɔ sika aɖo to na wo. 12  Eye nàtsɔ kpe eveawo aɖo kɔmewu la ƒe abɔtaɖonuawo dzi wòanye ŋkuɖodzikpewo na Israel-viwo,+ ale be woƒe ŋkɔwo nanɔ Aron ŋu le Yehowa ŋkume le eƒe abɔtaɖonu eveawo dzi be wòanye ŋkuɖodzinu. 13  Eyome nàtsɔ sika aɖo to na wo, 14  eye nàtsɔ sika nyuitɔ awɔ kɔsɔkɔsɔ eve, nàgbi wo abe ka ene,+ eye nàku kɔsɔkɔsɔawo ɖe to si woɖo nɛ la ŋu.+
15  “Na aɖaŋuvɔlɔ̃la nalɔ̃ ʋɔnudrɔ̃kɔtaɖonu+ la. Woatsɔ nu siwo wotsɔ lɔ̃ kɔmewu la ke alɔ̃e, siwo nye sika, ka blɔtɔ, alẽfuka si wode ama aɖabɛ dzĩtɔe, ka dzĩ kple ɖeti ɣi biɖibiɖi dada.+ 16  Woawɔe ale be ne woŋe eme ɖe eve la, wòanɔ dzogoe ene me, wòadidi asi ɖeka,* eye wòakeke asi ɖeka. 17  Nàtsɔ kpe xɔasiwo aɖo eŋu, eye kpeawo nanɔ agbaka ene me. Agbaka gbãtɔ nanye rubi, topaz kple emerald. 18  Agbaka evelia nanye nofek, safir kple yaspis. 19  Agbaka etɔ̃lia nanye lesem,* agat* kple ametist. 20  Eye agbaka enelia nanye krisolit, oniks kple yasifi. Woatsɔ sika aɖo to na wo. 21  Kpeawo nanɔ wuieve ɖe Israel viŋutsu wuieveawo ƒe ŋkɔwo nu. Woaɖe ŋkɔawo ɖe kpeawo dzi ɖekaɖeka, ŋkɔ ɖe sia ɖe le tsitre ɖi na to wuieveawo dometɔ ɖeka.
22  “Eye nàtsɔ sika nyuitɔ agbi ka wòanɔ abe kɔsɔkɔsɔ ene ɖe akɔtaɖonu la ŋu.+ 23  Tsɔ sika wɔ asigɛ eve na akɔtaɖonu la, eye nàtsɔ asigɛ eveawo ade akɔtaɖonu la ƒe dzogoe eve dzi. 24  Emegbe nàtsɔ sikaka eveawo ade asigɛ eveawo me le akɔtaɖonu la ƒe dzogoeawo dzi. 25  Tsɔ ka eveawo ƒe nugbɔ de asigɛ eveawo me, eye nàtsɔ wo aku kɔmewu la ƒe abɔtaɖonuawo le eƒe ŋgɔ. 26  Eye nàtsɔ sika awɔ asigɛ eve bubu atsɔ ade akɔtaɖonu la ƒe dzogoe eve mamlɛawo le eƒe akpa si le kɔmewua dzi, le eme gome.+ 27  Eye nàgatsɔ sika awɔ asigɛ eve ade kɔmewu la ŋgɔ le eƒe abɔtaɖonu eveawo ƒe anyime le ekpeƒe, wòanɔ alidziblanu la tame tututu le teƒe si wotɔe ɖe kɔmewu+ la dzi le. 28  Woagbi ka blɔtɔ atsɔ ato akɔtaɖonu la ƒe asigɛawo me atsi ɖe kɔmewu la ƒe asigɛawo ŋu. Esia alé akɔtaɖonu la ɖe kɔmewu la dzi le alidziblanu la tame, ale be maganɔ ʋaʋãm o.
29  “Israel viŋutsuwo ƒe ŋkɔwo nanɔ Aron ŋu le ʋɔnudrɔ̃kɔtaɖonu la dzi le eƒe dzi gbɔ ne eva Kɔkɔeƒe la, be wòanye ŋkuɖodzi le Yehowa ŋkume ɖaa. 30  Eye nàtsɔ Urim kple Tumim*+ la ade ʋɔnudrɔ̃kɔtaɖonu la me, ne woanɔ Aron ƒe dzi gbɔ ne eva Yehowa ŋkume, eye Israel-viwo ƒe ʋɔnudɔdrɔ̃wo nanɔ Aron ŋu le eƒe dzi gbɔ le Yehowa ŋkume ɖaa.
31  “Emegbe na woatsɔ ka blɔtɔ ɖeɖe alɔ̃ awu ʋlaya si ŋu abɔ mele o.+ 32  Woalɔ̃e ahaɖe kɔme nɛ ɖe etitina. Avɔlɔ̃la naƒo to na kɔmea va kpe. Nenɔ abe gawu ƒe kɔme ene, be wòagavuvu o. 33  Eye nàtsɔ ka blɔtɔ, alẽfuka si wode ama aɖabɛ dzĩtɔe, kple ka dzĩ alɔ̃ yevuboɖawo ɖe ete, eye woatsɔ sika awɔ nyawowoewo ɖe wo domee godoo va kpe. 34  Sikanyawowoe ɖeka yevuboɖa ɖeka, sikanyawowoe ɖeka yevuboɖa ɖeka, le awu ʋlaya si ŋu abɔ mele o la toga le ete godoo va kpe. 35  Aron nado awua ne ele subɔsubɔm, ale be ne eva kɔkɔeƒe la le Yehowa ŋkume alo wòdo go la, wòanɔ ɖiɖim le eŋu woase, be wòagaku o.+
36  “Tsɔ sika nyuitɔ wɔ ga falɛ keklẽ aɖe eye nàna ŋkɔɖelawo naɖe nuŋɔŋlɔ ɖe edzi be: ‘Kɔkɔenyenye nye Yehowa tɔ.’+ 37  Eye nàgbi ka blɔtɔ atsɔ alée ɖe tablanu+ la dzi, ne wòanɔ tablanu la ŋgɔ. 38  Eye wòanɔ Aron ƒe ŋgonu, ale be ne Israel-viwo mewɔ nu kɔkɔewo ŋu dɔ nyuie o, eye wowɔ vodada le woƒe nunana kɔkɔe+ siwo wotsɔ vɛ na Mawu gome la, Aron naxɔ woƒe vodadawo ɖe akɔ. Nenɔ eƒe ŋgonu ɣesiaɣi, be wòana Yehowa nakpɔ ŋudzedze ɖe wo ŋu.
39  “Azɔ hã, nàlɔ̃ aklala biɖibiɖi wu ʋlaya si me atsyã siwo le dzogoe ene me la le, eye nàtsɔ ɖeti ɣi biɖibiɖi alɔ̃ tablanu kple alidziblanu.+
40  “Eyome nàlɔ̃ awu ʋlayawo, alidziblanuwo kple tablavɔwo na Aron viŋutsuwo,+ ne wòanye bubu kple atsyɔ̃+ na wo. 41  Eye nàdo awuawo na nɔviwò Aron kple viaŋutsuwo eye nàsi ami na wo,+ aɖo wo nunɔlawoe*+ ahakɔ wo ŋu ne woasubɔm. 42  Tsɔ aklala tɔ atakpuiwo* na wo, be woatsɔ atsyɔ woƒe ama.+ Wòadidi tso woƒe alime va ɖo woƒe ata. 43  Aron kple viaŋutsuwo nadoe ne woyina takpegbadɔ la me alo ne woate ɖe vɔsamlekpui la ŋu be woasubɔ le kɔkɔeƒe la, ale be wòaganye vodada na wo ne woaku o. Se wònye na eya kple emegbeviwo tegbee.