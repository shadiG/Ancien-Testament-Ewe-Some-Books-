Dukɔ la kpɔ be Mose mele gbɔgbɔm tso toa+ dzi o. Eya ta dukɔ la lɔ hoo va Aron gbɔ va gblɔ nɛ be: “Tso nàwɔ mawu na mí ne wòanɔ ŋgɔ na mí,+ elabena míenya nu si tututu dzɔ ɖe Mose sia si kplɔ mí tso Egipte-nyigba dzi la dzi o.” 2  Ale Aron gblɔ na wo be: “Miɖe sikatogɛ+ siwo le mia srɔ̃wo, mia viŋutsuwo kple mia vinyɔnuwo ƒe towo, miatsɔ wo vɛ nam.” 3  Eye ameawo katã ɖe sikatogɛ siwo le woƒe towo, eye wotsɔ wo vɛ na Aron. 4  Eye wòxɔ sika la le wo si, lóloe eye wòtsɔ pɛ wɔ dɔ le eŋu hetsɔe wɔ nyivii.*+ Eye wogblɔ be: “Oo Israel, esiae nye wò Mawu, si kplɔ wò tso Egipte-nyigba dzi.”+
5  Esi Aron kpɔ esia la, eɖi vɔsamlekpui ɖe eŋgɔ. Eye Aron ɖe gbeƒã be: “Míaɖu azã na Yehowa etsɔ.” 6  Eya ta esi ŋu ke la, wofɔ kaba, eye wosa numevɔwo kple ŋutifafavɔwo. Emegbe dukɔ la bɔbɔ nɔ anyi ɖu nu no nu. Eye wotso hedo dzidzɔ na wo ɖokuiwo.+
7  Azɔ Yehowa gblɔ na Mose be: “Ði, nàyi, elabena wò dukɔ, si nèkplɔ tso Egipte-nyigba dzi la wɔ nu gbegblẽ.+ 8  Wotrɔ ɖa kaba tso mɔ si dzi mede se na wo be woazɔ la dzi.+ Wowɔ nyivi* na wo ɖokui, eye wole ta dem agu nɛ hele vɔ sam nɛ le gbɔgblɔm be, ‘Oo Israel, esiae nye wò Mawu, si kplɔ wò tso Egipte-nyigba dzi.’” 9  Yehowa gagblɔ na Mose be: “Mekpɔ bena, dzimesesẽtɔwoe* dukɔ sia nye.+ 10  Eya ta na nye dɔmedzoe nabi ɖe wo ŋu, ne matsrɔ̃ wo katã, eye mawɔ wò nàzu dukɔ gã aɖe.”+
11  Ke Mose ɖe kuku na Yehowa, eƒe Mawu+ la be: “Oo Yehowa, nu ka tae wò dɔmedzoe nabi ɖe wò dukɔ si nètsɔ ŋusẽ gã kple alɔ sesẽ kplɔ tso Egipte-nyigba dzi la ŋu?+ 12  Nu ka ŋuti Egiptetɔwo agblɔ be, ‘Tame vɔ̃e wòɖo, eya tae wòkplɔ wo dzoe, be yeawu wo le tonutowo me, eye yeatsrɔ̃ wo katã ɖa le anyigba la dzi’?+ Na wò dɔmedzoe nu nafa, eye nàɖe asi le vɔ̃ si nèɖo be yeahe va wò dukɔ dzi la ŋu.* 13  Ðo ŋku wò subɔla Abraham, Isak kple Israel dzi, ame siwo nètsɔ ɖokuiwò ka atam na esi nègblɔ na wo be: ‘Mana miaƒe dzidzimeviwo nasɔ gbɔ abe dziƒoɣletiviwo ene,+ eye matsɔ anyigba blibo sia si metia la ana miaƒe dzidzimeviwo wòazu wo tɔ tegbee.’”+
14  Eye Yehowa ɖe asi le vɔ̃ si wòɖo be yeahe va yeƒe dukɔa dzi la ŋu.+
15  Emegbe Mose ɖi tso to la dzi, eye Ðaseɖiɖikpe+ gbadzɛ eveawo le esi.+ Woŋlɔ nu ɖe kpe gbadzɛawo ƒe axa eveawo; ŋgɔ kple megbe siaa. 16  Mawu ŋutɔe kpa kpe gbadzɛawo, eye Mawu ŋutɔe ɖe nuŋɔŋlɔawo ɖe kpeawo dzi.+ 17  Esi dukɔ la ƒe ɣli nɔ ɖiɖim Yosua se la, egblɔ na Mose be: “Aʋaɣli le ɖiɖim le asaɖa la me.” 18  Gake Mose gblɔ nɛ be:
“Menye aʋadziɖuɣlie le ɖiɖim o,
Eye menye aʋasiɣli hãe o,
Hadzidzi bubu aɖe sem mele.”
19  Esi Mose gogo asaɖa la eye wòkpɔ nyivi+ la kple ale si wole ɣe ɖumee la, dzi kui vevie, eye wòtsɔ kpe gbadzɛ siwo le esi la xlã ɖe anyi wògbã ɖe to la te.+ 20  Azɔ etsɔ nyivi si wowɔ la de dzo me, emegbe etui memie;+ eye wòhlẽe ɖe tsia ŋgɔ, eye wòna Israel-viwo noe.+ 21  Eye Mose bia Aron be: “Nu kae dukɔ sia wɔ wò, be nèhe nu vɔ̃ gã sia va wo dzi?” 22  Aron ɖo eŋu be: “Nye aƒetɔ, mègabi dzi o. Wò ŋutɔ ènya dukɔ la nyuie be vɔ̃wɔwɔ le dzi me na wo.+ 23  Ale wogblɔ nam be, ‘Wɔ mawu na mí, ne wòanɔ ŋgɔ na mí, elabena míenya nu si tututu dzɔ ɖe Mose sia si kplɔ mí tso Egipte-nyigba dzi la dzi o.’+ 24  Eya ta megblɔ na wo be, ‘Ame si si sika le la netsɔe nam.’ Ale metsɔe de dzo me, eye nyivi sia do tso eme.”
25  Mose kpɔ be dukɔ la wɔ nu wògbɔ eme, elabena Aron ɖe mɔ na wo wowɔ nu wògbɔ eme, be wòazu ŋukpe na wo le woƒe futɔwo ŋkume. 26  Eye Mose va tɔ ɖe asaɖa la ƒe mɔnu gblɔ be: “Ame kae le Yehowa ƒe akpa dzi? Neva gbɔnye!”+ Eye Lewi viwo katã va ƒo ƒu ɖe eŋu. 27  Eye wògblɔ na wo be: “Ale Yehowa Israel ƒe Mawu la gblɔe nye esi: ‘Mia dometɔ ɖe sia ɖe neta eƒe yi. Mitsa le asaɖa la me, miayi tso agbo nu yi agbo nu, eye mia dometɔ ɖe sia ɖe newu nɔvia, ehavi kple exɔlɔ̃.’”+ 28  Lewi viwo wɔ abe ale si Mose gblɔe ene, ale be ame siwo ade akpe etɔ̃ tsrɔ̃ le dukɔ la dome gbe ma gbe. 29  Eye Mose gagblɔ be: “Mitsɔ mia ɖokuiwo na Yehowa egbea, elabena mia dometɔ ɖe sia ɖe tso ɖe eya ŋutɔ via kple nɔvia ŋu,+ eya ta ayra mi egbea.”+
30  Le ŋufɔke la, Mose gblɔ na dukɔ la be: “Miewɔ nu vɔ̃ gã aɖe ŋutɔ; eya ta matrɔ ayi Yehowa gbɔ le to la dzi; ɖewohĩ mate ŋu alé avu ɖe miaƒe nu vɔ̃ la ta.”+ 31  Ale Mose trɔ yi Yehowa gbɔ gblɔ be: “Ao! Dukɔ sia wɔ nu vɔ̃ gã aɖe ŋutɔ! Wotsɔ sika wɔ mawu na wo ɖokui!+ 32  Ke azɔ meɖe kuku, ne èlɔ̃ la, tsɔ woƒe nu vɔ̃ la ke;+ ne menye nenema o la, ekema tutu nye ŋkɔ ɖa le wò agbalẽ me.”+ 33  Ke Yehowa gblɔ na Mose be: “Ame si wɔ nu vɔ̃ ɖe ŋunye la, eya ƒe ŋkɔe matutu ɖa le nye agbalẽ me. 34  Azɔ yi ɖakplɔ dukɔ la miayi afi si megblɔ na wò la. Kpɔ ɖa! Nye dɔla adze ŋgɔwò,+ eye ne ɣeyiɣi de be mabia akɔnta wo la, mahe to na wo ɖe woƒe nu vɔ̃ la ta.” 35  Eye Yehowa he fuwɔame va dukɔ la dzi, elabena wona Aron wɔ nyivi na wo.