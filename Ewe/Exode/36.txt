 “Bezalel kple Oholiab kpakple ŋutsu siwo katã ƒe tagbɔ aɖaŋu le,* ame siwo Yehowa na nunya kple gɔmesesee be woanya dɔ siwo katã ku ɖe subɔsubɔdɔ kɔkɔea ŋu la, nawɔ wo abe ale si tututu Yehowa de see ene.”+
2  Eye Mose yɔ Bezalel kple Oholiab kpakple ŋutsu siwo katã ƒe tagbɔ aɖaŋu le, ame siwo ƒe dzi me Yehowa de nunyae,+ ame siwo katã ƒe dzi ʋã wo+ la, be woava wɔ dɔ la. 3  Eye woxɔ nu siwo katã Israel-viwo dzɔ+ hena subɔsubɔ kɔkɔe la ƒe dɔwo wɔwɔ la le Mose si; ke amewo gatsɔa lɔlɔ̃nu faa nunanawo vana nɛ ŋdi sia ŋdi.
4  Esi wodze dɔ kɔkɔea gɔme la, aɖaŋudɔnyala bibiawo dometɔ ɖe sia ɖe te va 5  Mose gbɔ va gblɔ nɛ be: “Nu si dukɔ la tsɔ le vavam la sɔ gbɔ wu esi hiã hena dɔ si Yehowa ɖo be woawɔ la wɔwɔ.” 6  Eya ta Mose na woɖe gbeƒã le asaɖa la me godoo be: “Ŋutsuwo kple nyɔnuwo, migatsɔ nudzɔdzɔ aɖeke vɛ azɔ na dɔ kɔkɔea wɔwɔ o.” Ale dukɔ la dzudzɔ nunanawo tsɔtsɔ vɛ. 7  Nuawo sɔ gbɔ na dɔ blibo la wɔwɔ; wode gbɔ edzi gɔ̃ hã.
8  Eye aɖaŋudɔnyala bibiwo+ tsɔ ɖeti ɣi biɖibiɖi dada, ka blɔtɔ, alẽfuka si wode ama aɖabɛ dzĩtɔe kple ka dzĩ lɔ̃ avɔgbadɔ+ la ƒe agbadɔvɔwo; elɔ̃* kerubiwo ɖe eme aɖaŋutɔe.+ 9  Agbadɔvɔ ɖe sia ɖe didi abɔklugui* blaeve vɔ enyi, eye wòkeke abɔklugui ene. Dzidze ɖekae li na agbadɔvɔ ewoawo katã. 10  Azɔ etɔ agbadɔvɔ atɔ̃ tsiã ɖe wo nɔewo nu, eye wògatɔ agbadɔvɔ atɔ̃ bubuwo hã tsiã ɖe wo nɔewo nu. 11  Emegbe etsɔ ka blɔtɔ wɔ ka kotoewo ɖe agbadɔvɔ gbãtɔ siwo woatɔ atsiã la ƒe go ɖeka. Ewɔ alea ke ɖe agbadɔvɔ mamlɛtɔ hã ƒe go kemɛ, le afi si woakpe wo le. 12  Ewɔ ka kotoe blaatɔ̃ ɖe agbadɔvɔ gbãtɔa ŋu, eye wòwɔ ka kotoe blaatɔ̃ ɖe agbadɔvɔ kemɛa hã ƒe go ɖeka, le afi si woakpe wo le, eye ka kotoeawo sɔ ɖe wo nɔewo nu. 13  Eyome etsɔ sika tu gavi blaatɔ̃, eye wòtsɔ gaviawo ku agbadɔvɔ eveawo, ale be wòzu agbadɔvɔ ɖeka na avɔgbadɔ la.
14  Emegbe etsɔ gbɔ̃fu lɔ̃ avɔwo be woatsɔ agba avɔgbadɔ la. Agbadɔgbavɔ wuiɖekɛ wòwɔ.+ 15  Agbadɔgbavɔ ɖe sia ɖe didi abɔklugui blaetɔ̃, eye wòkeke abɔklugui ene. Dzidze ɖekae li na agbadɔgbavɔ wuiɖekɛawo. 16  Azɔ etɔ agbadɔgbavɔ atɔ̃ tsiã ɖe wo nɔewo nu, eye wògatɔ agbadɔgbavɔ ade susɔeawo tsiã ɖe wo nɔewo nu ɖe vovo. 17  Emegbe etɔ ka kotoe blaatɔ̃ ɖe agbadɔgbavɔ siwo wotɔ tsiã la ƒe mamlɛtɔ ƒe nugbɔ, eye wògatɔ ka kotoe blaatɔ̃ ɖe agbadɔgbavɔ kemɛa hã ƒe nugbɔ le afi si woakpe wo le. 18  Eye wòtsɔ akɔbli wɔ gavi blaatɔ̃, siwo woatsɔ aku agbadɔgbavɔ la, ne wòakpe azu ɖeka.
19  Etsɔ agbogbalẽ si wode ama dzĩi la gba agbadɔ la, eye wògatsɔ nyogbalẽ hã gba edzi.+
20  Azɔ etsɔ akasiati+ kpa ʋuƒo siwo woatu na avɔgbadɔ la.+ 21  Ʋuƒo ɖe sia ɖe kɔkɔ abɔklugui ewo, eye wòkeke abɔklugui ɖeka kple afã. 22  Ekpa zɔvi eve ɖe ʋuƒo ɖe sia ɖe ƒe nugbɔ, eye wole akasa nu. Aleae wòkpa avɔgbadɔ la ƒe ʋuƒoawo katãe. 23  Ekpa avɔgbadɔ la ƒe anyieheʋuƒoawo, ʋuƒo blaeve le eƒe axa si trɔ ɖe anyiehe. 24  Eye wòtsɔ klosalo wɔ anyinɔ blaene ɖe ʋuƒo blaeveawo te; ewɔ anyinɔ eve ɖe ʋuƒo ɖe sia ɖe si ƒe nugbɔ zɔvi eveawo le la te, eye anyinɔ eve le ʋuƒo siwo katã kplɔe ɖo la hã ƒe zɔvi eveawo te.+ 25  Ekpa ʋuƒo blaeve na avɔgbadɔ la ƒe axa evelia, si nye dziehekpa dzi, 26  kple woƒe anyinɔ blaeneawo siwo wotsɔ klosalo wɔ. Anyinɔ eve le ʋuƒo ɖeka te, eye anyinɔ eve le ʋuƒo siwo kplɔe ɖo la hã dometɔ ɖe sia ɖe te.
27  Eyome ekpa ʋuƒo ade na avɔgbadɔa megbe, si le ɣetoɖoƒekpa dzi.+ 28  Ekpa ʋuƒo eve wonye avɔgbadɔ la ƒe dzogoedzitiwo, le eƒe megbekpa eveawo dzi. 29  Wonye ʋuƒo eve ƒokpli tso gɔme va se ɖe tame le gavi gbãtɔa gbɔ. Aleae wòwɔe na dzogoedziti eveawo. 30  Ale wole ʋuƒo enyi, eye woƒe klosalo ƒe anyinɔwo le wuiade; anyinɔ eve le ʋuƒo ɖeka te, eye anyinɔ eve le ʋuƒo ɖe sia ɖe te.
31  Etsɔ akasiati kpa xɔblati atɔ̃ na ʋuƒo siwo le avɔgbadɔ la ƒe axa ɖeka,+ 32  eye wòkpa xɔblati atɔ̃ na ʋuƒo siwo le avɔgbadɔ la ƒe axa evelia, kple xɔblati atɔ̃ na ʋuƒo siwo le avɔgbadɔ la ƒe megbekpa dzi le ɣetoɖoƒe gome. 33  Ekpa xɔblati domedometɔ, be wòato ʋuƒoawo titina tso eƒe go si dzi va se ɖe go kemɛ dzi. 34  Efa sika ɖe ʋuƒoawo ŋu eye wòtsɔ sika wɔ woƒe gaviwo be woalé xɔblatiawo, eye wòfa sika ɖe xɔblatiawo ŋu.+
35  Azɔ etsɔ ka blɔtɔ, alẽfuka si wode ama aɖabɛ dzĩtɔe, ka dzĩ kple ɖeti ɣi biɖibiɖi dada lɔ̃ xɔmetsovɔ+ la. Elɔ̃ kerubiwo+ ɖe avɔa me aɖaŋutɔe.+ 36  Etsɔ akasiati kpa sɔti ene siwo ŋu woatsii ɖo, eye wòfa sika ɖe sɔtiawo ŋu; etsɔ sika wɔ wo ŋuti nulénuawo, eye wòtsɔ klosalo wɔ anyinɔ ene ɖe wo te. 37  Eye wòtsɔ ka blɔtɔ, alẽfuka si wode ama aɖabɛ dzĩtɔe, ka dzĩ kple ɖeti ɣi biɖibiɖi dada lɔ̃ agbadɔ la ƒe mɔnuvɔ,+ 38  eye wòwɔ sɔti atɔ̃ kple wo ŋuti nulénuawo. Efa sika ɖe wo tame kple woƒe nulégaviwo ŋuti, eye wòtsɔ akɔbli wɔ sɔtiawo ƒe anyinɔ atɔ̃awo.