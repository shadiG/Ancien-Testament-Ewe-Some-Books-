 “Nu si nàwɔ atsɔ akɔ wo ŋu ne woazu nunɔlawo asubɔm lae nye esi: Lé nyitsui ɖeka kple agbo eve siwo sɔ blibo,+ 2  eye nàtsɔ luwɔ si me nyuie aƒo amɔwɔ maʋamaʋã bolo, amɔwɔ maʋamaʋã bolo kotoe si wode amii, kple amɔwɔ maʋamaʋã kpɔnɔ si ŋu wosisi ami ɖo.+ 3  Tsɔ wo de kusi me nàtsɔ wo kple kusia vɛ,+ eye nàkplɔ nyi la kple agbo eveawo hã vɛ.
4  “Eyome nàkplɔ Aron kple viaŋutsuwo va takpegbadɔ la nu,+ eye nàna woale tsi.+ 5  Tsɔ awuawo+ vɛ, eye nàdo awu ʋlaya la, awu ʋlaya si ŋu abɔ mele o, kɔmewu la kple akɔtaɖonu la na Aron, eye nàsa kɔmewu la dzi blanu ɖe edzi nɛ.+ 6  Tsɔ tablanu la ɖɔ ɖe ta nɛ, eye nàtsɔ adzɔgbeɖeɖe ƒe dzesi kɔkɔe* la ɖo tablanu la ŋu;+ 7  eye nàkɔ ami kɔkɔe*+ la ɖe tame nɛ atsɔ asi ami nɛ.+
8  “Azɔ nàna viaŋutsuwo nate va, eye nàdo awu ʋlayaawo na wo.+ 9  Tsɔ alidziblanuwo bla ali dzi na wo, Aron kple viaŋutsuwo siaa, eye nàtsɔ tablavɔ la abla ta na wo, ale be nunɔlanyenye la nazu wo tɔ le se nu tegbee.+ Aleae nàwɔ aɖo Aron kple viaŋutsuwo nunɔlawoe.+
10  “Azɔ nàkplɔ nyi la ava takpegbadɔ la ŋgɔ, eye Aron kple viaŋutsuwo natsɔ woƒe asiwo aɖo nyi la ƒe tame.+ 11  Eye nàwu nyi la le Yehowa ŋkume le takpegbadɔa nu.+ 12  Eye nàtsɔ wò asibidɛ ade nyi la ƒe ʋu la me asisi ɖe vɔsamlekpui+ la ƒe dzoawo ŋu, eye nàkɔ ʋu si susɔ la katã ɖe vɔsamlekpuia te.+ 13  Azɔ nàɖe ami+ siwo katã le dɔkaviawo ŋu, aklã ŋu miwo, ayiku eveawo kple ami si le wo ŋu la atsɔ ado dzudzɔ le vɔsamlekpui la dzi.+ 14  Gake nàtɔ dzo nyilã la kple eƒe agbalẽ kpakple eƒe dɔmemĩ le asaɖa la godo. Nuvɔ̃vɔsa wònye.
15  “Emegbe nàtsɔ agboawo dometɔ ɖeka, eye Aron kple viaŋutsuwo natsɔ woƒe asiwo aɖo agbo la ƒe tame.+ 16  Wu agbo la nàhlẽ eƒe ʋu ɖe vɔsamlekpuia ŋu godoo va kpe.+ 17  Fli agbo la ɖe eƒe ƒunuɖeƒewo, eye nàkpala eƒe dɔmenuwo+ kple eƒe afɔwo, eye nàgbugbɔ aɖo lãkɔawo kple eƒe ta ɖe ɖoɖo nu. 18  Tsɔ agbo blibo la do dzudzɔ le vɔsamlekpui la dzi. Enye numevɔsa si ʋẽna lilili+ na Yehowa; dzovɔsa wònye na Yehowa.
19  “Eyome nàtsɔ agbo evelia, eye Aron kple viaŋutsuwo natsɔ woƒe asiwo aɖo agbo la ƒe tame.+ 20  Eye nàwu agbo la asisi eƒe ʋu la ƒe ɖe ɖe Aron ƒe ɖusitogboe kple viaŋutsuwo ƒe ɖusitogboewo kple woƒe nuɖusidegblefetsuwo kpakple woƒe ɖusifɔdegblefetsuwo ŋu, eye nàhlẽ ʋu la ɖe vɔsamlekpui la ŋu godoo va kpe. 21  Eye nàtsɔ ʋu si le vɔsamlekpuia dzi la ƒe ɖe kple ami kɔkɔe+ la ƒe ɖe ahlẽ ɖe Aron kple eƒe awuwo kpakple viaŋutsuwo kple woƒe awuwo ŋu, ale be eya ŋutɔ kple eƒe awuwo, kpakple viaŋutsuwo kple woƒe awuwo nanɔ kɔkɔe.+
22  “Eye nàɖe ami si le agbo la ŋu, asike dami la, ami si le dɔkaviawo ŋu, aklã ŋu miwo, ayiku eveawo kple ami si le wo ŋu,+ kpakple ɖusita la, elabena nunɔlaɖoɖo ƒe agbo ye wònye.+ 23  Eyome nàtsɔ abolo nogoe ɖeka, abolo kotoe si wode amii la ɖeka kple akpɔnɔ vivi ɖeka le kusi si me amɔwɔ maʋamaʋã boloawo le le Yehowa ŋkume la me. 24  Eye nàtsɔ wo katã ade Aron kple viaŋutsuwo si, eye nànyè nuawo woazu nunyèvɔsa le Yehowa ŋkume. 25  Emegbe nàxɔ nuawo le wo si ada ɖe numevɔsalã la dzi le vɔsamlekpuia dzi atsɔ ado dzudzɔ ʋeʋĩ* na Yehowa; dzovɔsa wònye na Yehowa.
26  “Eyome nàtsɔ nunɔlaɖoɖo ƒe agbo+ si wotsɔ ɖo Aron la ƒe akɔ, eye nànyèe wòazu nunyèvɔsa le Yehowa ŋkume, emegbe wòazu tɔwò. 27  Eye nàtsɔ lã si ƒe akɔ wonyè, kple agbo si wowu hena Aron kple viaŋutsuwo ɖoɖo+ la ƒe ata si wonyè, si nye gome kɔkɔe la, ne nàkɔ wo ŋu. 28  Esia azu Aron kple viaŋutsuwo tɔ, eye wòanye ɖoɖo si dzi Israel-viwo awɔ ɖo ɖaa, elabena gome kɔkɔe si Israel-viwo atsɔ ana ye wònye.+ Azu gome kɔkɔe si woatsɔ ana Yehowa tso woƒe ŋutifafavɔsawo me.+
29  “Aron ƒe awu kɔkɔeawo+ nazu emegbevi siwo axɔ ɖe eteƒe la tɔ,+ eye woadoe ne wosi ami na wo heɖo wo nunɔlawoe. 30  Viaŋutsuwo dometɔ si azu nunɔla ɖe eteƒe, si ayi takpegbadɔa me be yeasubɔ le kɔkɔeƒea la, nado awuawo ŋkeke adre.+
31  “Azɔ nàtsɔ nunɔlaɖoɖo ƒe agbo la, eye nàɖa lã la le teƒe kɔkɔe.+ 32  Aron kple viaŋutsuwo naɖu+ agbolã la kple abolo siwo le kusi me la le takpegbadɔa nu. 33  Woaɖu nu siwo wotsɔ lé avu esi woɖo wo nunɔlawoe hekɔ wo ŋu la. Gake ame bubu aɖeke mekpɔ mɔ aɖu wo o, elabena nu kɔkɔe wonye.+ 34  Ne nunɔlaɖoɖo ƒe vɔsalã kple abolo la ƒe ɖe tsi anyi ŋu ke ɖe edzi la, ekema woatɔ dzoe.+ Womaɖui o, elabena nu kɔkɔe wònye.
35  “Ale si mede se na wò la, nenema tututu nàwɔ na Aron kple viaŋutsuawoe. Ŋkeke adre nàtsɔ aɖo wo nunɔlawoe.+ 36  Tsɔ nyitsu ɖeka sa nuvɔ̃vɔe gbe sia gbe, ne wòanye avuléle; eye nàlé avu ɖe vɔsamlekpui la ta atsɔ aɖe nu vɔ̃ ɖa le eŋu, eye nàsi ami nɛ atsɔ akɔ eŋu.+ 37  Ŋkeke adre nàtsɔ alé avu ɖe vɔsamlekpui la ta, eye nàkɔ eŋu ne wòazu vɔsamlekpui kɔkɔetɔ.+ Ame sia ame si aka asi vɔsamlekpuia ŋu la nanɔ kɔkɔe.
38  “Tsɔ alẽtsui eve siwo dometɔ ɖe sia ɖe xɔ ƒe ɖeka la sa vɔe le vɔsamlekpuia dzi gbe sia gbe, eye nànɔ ewɔm nenema ɖaa.+ 39  Tsɔ alẽtsui ɖeka sa vɔe le ŋdi, eye nàtsɔ alẽtsui evelia sa vɔe le anyinutsyɔɣi.*+ 40  Eye nàtsɔ wɔ memee efa* me mama ɖe ewo ƒe akpa ɖeka, si wotsɔ amititsetse ƒe ami nyuitɔ hin* me mama ɖe ene ƒe akpa ɖeka dzabae, kple nunovɔsa ƒe wain hin me mama ɖe ene ƒe akpa ɖeka akpe ɖe alẽtsui gbãtɔa ŋu. 41  Tsɔ alẽtsui evelia sa vɔe le anyinutsyɔɣi,* eye nàsa nuɖuvɔ kple nunovɔ akpe ɖe eŋu abe ŋdi me tɔa ke ene. Anye dzovɔsa si aʋẽ lilili* na Yehowa. 42  Esia anye numevɔsa si miawɔ ɖaa tso dzidzime yi dzidzime le takpegbadɔ la nu le Yehowa ŋkume, afi si maɖe ɖokuinye afia mi le, aƒo nu kpli wò le.+
43  “Maɖe ɖokuinye afia Israel-viwo le afi ma, eye nye ŋutikɔkɔe ana teƒea nanɔ kɔkɔe.+ 44  Makɔ takpegbadɔ la kple vɔsamlekpui la ŋu, eye makɔ Aron kple viaŋutsuwo ŋu,+ ne woazu nunɔlawo asubɔm. 45  Manɔ Israel-viwo dome, eye manye woƒe Mawu.+ 46  Eye woadze sii be nyee nye Yehowa woƒe Mawu, ame si kplɔ wo tso Egipte-nyigba dzi, be manɔ wo dome.+ Nyee nye Yehowa woƒe Mawu.