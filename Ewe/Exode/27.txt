“Emegbe nàtsɔ akasiati+ akpa vɔsamlekpui la wòadidi abɔklugui* atɔ̃, eye wòakeke abɔklugui atɔ̃. Vɔsamlekpui la nanɔ dzogoe ene me, eye wòakɔ abɔklugui etɔ̃.+ 2  Wɔ dzowo+ eye nàli wo ɖe vɔsamlekpui la ƒe dzogoe eneawo dzi woanye vɔsamlekpuia ƒe akpa aɖe, eye nàfa akɔbli ɖe eŋu.+ 3  Wɔ eƒe dzofilɔgbawo kple eƒe sofiwo, agba goboewo, gaflowo kple dzoɖenuwo, eye nàtsɔ akɔbli awɔ eŋu nuwo katã.+ 4  Azɔ tsɔ akɔbligavi lɛlɛlɛwo wɔ eƒe gaɖɔ; eye nàwɔ akɔblisigɛ ene ɖe gaɖɔ la ƒe dzogoe eneawo dzi. 5  Tsɔ gaɖɔ la de vɔsamlekpui la me, le eƒe to la ƒe anyime, eye wòanɔ vɔsamlekpui la titina lɔƒo. 6  Tsɔ akasiati kpa kpowo na vɔsamlekpui la, eye nàfa akɔbli ɖe wo ŋu. 7  Woaƒo kpoawo ɖe asigɛawo me, ale be kpoawo nanɔ vɔsamlekpuia ƒe axa eveawo ne woatsɔ akɔe.+ 8  Ʋuƒoe nàtsɔ awɔ vɔsamlekpui la wòanɔ abe aɖaka ene. Wɔe abe ale si tututu wòɖee fia wò le toa dzi ene.+
9  “Eyome nàɖe xɔxɔnu+ ɖi na avɔgbadɔ la. Na woatsɔ avɔ siwo wotsɔ ɖeti ɣi biɖibiɖi dada lɔ̃ la atɔ kpɔ ɖe eŋu, eye eƒe axa si trɔ ɖe anyiehe gome la nadidi abɔklugui alafa ɖeka.+ 10  Woatsɔ akɔbli awɔ eƒe kpɔti blaeveawo kple woƒe anyinɔ blaeveawo. Eye woatsɔ klosalo awɔ kpɔtiawo ƒe nulénuwo* kple woƒe kpeƒe ƒe gaviwo. 11  Avɔ si woatsɔ atɔ kpɔ ɖe dziehekpa dzi la hã nadidi abɔklugui alafa ɖeka, woatsɔ akɔbli awɔ eƒe kpɔti blaeveawo kple woƒe anyinɔ blaeveawo, eye woatsɔ klosalo awɔ kpɔtiawo ƒe nulénuwo* kple woƒe kpeƒe ƒe gaviwo. 12  Avɔ si woatsɔ atɔ kpɔ ɖe xɔxɔnu la ƒe ɣetoɖoƒekpa dzi nadidi abɔklugui blaatɔ̃; woƒe kpɔtiawo nanye ewo, eye woƒe anyinɔwo nanye ewo. 13  Xɔxɔnu la ƒe ɣedzeƒekpa dzi nakeke abɔklugui blaatɔ̃. 14  Eye avɔ si woatsɔ atɔ kpɔ ɖe kekeme sia ƒe akpa ɖeka la nadidi abɔklugui wuiatɔ̃, woƒe kpɔtiwo nanye etɔ̃, eye woƒe anyinɔwo nanye etɔ̃.+ 15  Avɔ si woatsɔ atɔ kpɔ ɖe kekemea ƒe akpa evelia nadidi abɔklugui wuiatɔ̃, woƒe kpɔtiwo nanye etɔ̃, eye woƒe anyinɔwo nanye etɔ̃.
16  “Na woatsɔ ka blɔtɔ, alẽfuka si wode ama aɖabɛ dzĩtɔe, ka dzĩ kple ɖeti ɣi biɖibiɖi dada alɔ̃ mɔnuvɔ na xɔxɔnu la, wòadidi abɔklugui blaeve;+ woƒe kpɔtiwo nanye ene, eye woƒe anyinɔwo nanye ene.+ 17  Woafa klosalo ɖe kpɔti siwo wotsɔ tɔ kpɔ ɖe xɔxɔnua ŋu la ŋuti, eye woatsɔ klosalo awɔ woƒe kpeƒegaviwo kple nulénuwo, gake woatsɔ akɔbli awɔ woƒe anyinɔwoe.+ 18  Xɔxɔnukpɔ la nadidi abɔklugui alafa ɖeka,+ wòakeke abɔklugui blaatɔ̃, eye wòakɔ abɔklugui atɔ̃; woatsɔ ɖeti ɣi biɖibiɖi dada alɔ̃e, eye woatsɔ akɔbli awɔ eƒe anyinɔwoe. 19  Woatsɔ akɔbli awɔ nu siwo katã ŋu dɔ woawɔ le avɔgbadɔ la ŋu, kple eƒe agbadɔtsyotiwo katã kpakple xɔxɔnu la ƒe tsyotiwo katã.+
20  “Gblɔ na Israel-viwo be woadi amititsetse ƒe ami nyuitɔ na akaɖi la, ale be woate ŋu asi akaɖigbɛawo ɣesiaɣi.+ 21  Aron kple viaŋutsuwo nakpɔ egbɔ be akaɖia le bibim ɖaa tso fiẽ va se ɖe ŋdi le Yehowa ŋkume+ le takpegbadɔ la me, le xɔmetsovɔ si le Ðaseɖinua+ gbɔ la ŋgɔ. Esia anye ɖoɖo na Israel-viwo ɖaa tso dzidzime yi dzidzime.