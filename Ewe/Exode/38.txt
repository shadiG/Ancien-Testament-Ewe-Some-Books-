 Emegbe etsɔ akasiati kpa numevɔsamlekpui la. Edidi abɔklugui* atɔ̃, ekeke abɔklugui atɔ̃, ele dzogoe ene me, eye wòkɔ abɔklugui etɔ̃.+ 2  Eyome ewɔ dzowo ɖe eƒe dzogoe eneawo dzi wònye nu ɖeka. Eye wòfa akɔbli ɖe eŋu.+ 3  Emegbe ewɔ vɔsamlekpui la ŋu nuwo katã: tɔkpowo, sofiwo, agba goboewo, gaflowo kple dzoɖenuwo. Akɔbli wòtsɔ wɔ eŋu nuawo katãe. 4  Etsɔ akɔbli wɔ gaɖɔ ɖe vɔsamlekpui la ƒe titina lɔƒo, le eƒe to la ƒe anyime. 5  Ewɔ akɔblisigɛ ene ɖe eƒe dzogoe eneawo dzi le klosalogaɖɔ la gbɔ lɔƒo, be woaƒo kpowo ɖe wo me atsɔ akɔe. 6  Emegbe etsɔ akasiati kpa kpowo eye wòfa akɔbli ɖe wo ŋu. 7  Azɔ eƒo kpoawo ɖe asigɛawo me, le vɔsamlekpui la ƒe axawo ne woatsɔ akɔe. Etsɔ ʋuƒowo wɔ vɔsamlekpui la wòle abe aɖaka ene.
8  Emegbe etsɔ akɔbli wɔ ze+ la kple eƒe zɔ; nyɔnu siwo wode dɔ asi na be woasubɔ le takpegbadɔa nu la ƒe gahuhɔ̃ewoe wòtsɔ wɔ woe.
9  Eye wòwɔ xɔxɔnu+ la. Etsɔ avɔ siwo wotsɔ ɖeti ɣi biɖibiɖi dada lɔ̃ la tɔ kpɔ ɖe xɔxɔnu la ƒe axa si trɔ ɖe anyiehe gome wòdidi abɔklugui alafa ɖeka.+ 10  Etsɔ akɔbli wɔ eƒe kpɔti blaeveawo kple woƒe anyinɔ blaeveawo. Eye wòtsɔ klosalo wɔ kpɔtiawo ƒe nulénuwo* kple woƒe kpeƒe ƒe gaviwo. 11  Avɔ si wòtsɔ tɔ kpɔ ɖe dziehekpa dzi la hã didi abɔklugui alafa ɖeka. Etsɔ akɔbli wɔ eƒe kpɔti blaeveawo kple woƒe anyinɔ blaeveawo. Eye wòtsɔ klosalo wɔ kpɔtiawo ƒe nulénuwo* kple woƒe kpeƒe ƒe gaviwo. 12  Ke avɔ si wòtsɔ tɔ kpɔ ɖe eƒe ɣetoɖoƒekpa dzi ya keke abɔklugui blaatɔ̃. Woƒe kpɔtiwo le ewo, eye woƒe anyinɔwo le ewo. Klosalo wòtsɔ wɔ kpɔtiawo ƒe nulénuwo* kple woƒe kpeƒe ƒe gaviwo. 13  Avɔ si wòtsɔ tɔ kpɔ ɖe ɣedzeƒekpa dzi la keke abɔklugui blaatɔ̃. 14  Avɔ si wòtsɔ tɔ kpɔ ɖe xɔxɔnua ƒe mɔnu ƒe akpa ɖeka la keke abɔklugui wuiatɔ̃, woƒe kpɔtiwo le etɔ̃, eye woƒe anyinɔwo le etɔ̃. 15  Eye avɔ si wòtsɔ tɔ kpɔ ɖe xɔxɔnua ƒe mɔnu ƒe akpa evelia la keke abɔklugui wuiatɔ̃, abe akpa kemɛa ke ene. Woƒe kpɔtiwo le etɔ̃, eye woƒe anyinɔwo le etɔ̃. 16  Ðeti ɣi biɖibiɖi dada wòtsɔ lɔ̃ avɔ siwo katã wotsɔ tɔ kpɔ ɖe xɔxɔnua ŋu godoo va kpe. 17  Etsɔ akɔbli wɔ kpɔtiawo ƒe anyinɔwo, etsɔ klosalo wɔ kpɔtiawo ƒe nulénuwo* kple wo kpeƒe ƒe gaviwo, efa klosalo ɖe kpɔtiawo tame, eye wòtsɔ klosalo wɔ xɔxɔnu la ƒe sɔtiawo katã ƒe kpeƒelénuwo.+
18  Eyome etsɔ ka blɔtɔ, alẽfuka si wode ama aɖabɛ dzĩtɔe, ka dzĩ kple ɖeti ɣi biɖibiɖi dada lɔ̃ xɔxɔnu la ƒe mɔnuvɔ la. Edidi abɔklugui blaeve, eye wòkɔ abɔklugui atɔ̃, abe avɔ si wotsɔ tɔ kpɔ ɖe xɔxɔnu la ke ene.+ 19  Etsɔ akɔbli wɔ woƒe kpɔti eneawo kple woƒe anyinɔ eneawo. Etsɔ klosalo wɔ woƒe nulénuwo* kple wo kpeƒe ƒe gaviwo eye wòfa klosalo ɖe wo tame. 20  Avɔgbadɔ la kple xɔxɔnu la ƒe tsyotiwo katã nye akɔbli.+
21  Esiawoe nye avɔgbadɔ la, si nye Ðaseɖiɖigbadɔ+ la, ŋuti nuŋlɔɖi si Mose na Lewi viwo+ wɔ le nunɔla Itamar,+ Aron vi ƒe dzikpɔkpɔ te. 22  Bezalel,+ si nye Uri vi, Hur vi, tso Yuda-to la me, wɔ nu siawo katã abe ale si Yehowa de se na Mose ene. 23  Eye Oholiab,+ si nye Ahisamak si tso Dan-to la me ƒe viŋutsu kpe ɖe eŋu. Enye aɖaŋudɔwɔla, elɔ̃a nu ɖe avɔ me, eye wònya ale si wotsɔa ka blɔtɔ kple alẽfuka si wode ama aɖabɛ dzĩtɔe, ka dzĩ kple ɖeti ɣi biɖibiɖi lɔ̃a nui.
24  Sika si wodzɔ wònye nunyèvɔsa,+ si wozã le kɔkɔeƒe la ŋuti dɔ bliboa katã wɔwɔ me, la ƒe home le talento* blaeve vɔ asieke kple sekel* alafa adre blaetɔ̃, ne wobui ɖe teƒe kɔkɔe la ƒe sekel* la nu. 25  Klosalo si ameha la dometɔ siwo katã ƒe ŋkɔ woŋlɔ dzɔ la, le talento alafa ɖeka kple sekel akpe ɖeka alafa adre blaadre vɔ atɔ̃, ne wobui ɖe teƒe kɔkɔe la ƒe sekel* la nu. 26  Ame siwo katã xɔ ƒe blaeve kple edzivɔ,+ siwo ƒe ŋkɔ woŋlɔ la na sekel afã, le teƒe kɔkɔe la ƒe sekel* la nu, eye wo katã ƒe xexlẽme le ame akpe alafa ade kple etɔ̃ alafa atɔ̃ blaatɔ̃.+
27  Etsɔ klosalo talento alafa ɖeka wɔ kɔkɔeƒe la ƒe anyinɔwo kple xɔmetsovɔ la ƒe anyinɔwo; talento alafa ɖeka wɔ anyinɔ alafa ɖeka; talento ɖeka wɔ anyinɔ ɖeka.+ 28  Etsɔ sekel akpe ɖeka alafa adre blaadre vɔ atɔ̃ wɔ sɔtiawo ƒe nulénuwo, efa klosalo ɖe sɔtiawo tame, eye wòkpe wo ɖekae.
29  Akɔbli si wodzɔ la le talento blaadre kple sekel akpe eve alafa ene. 30  Etsɔe wɔ anyinɔwo na sɔti siwo le takpegbadɔ la ƒe mɔnu, akɔblivɔsamlekpui la kple eƒe akɔbligaɖɔ la, vɔsamlekpui la ŋu nuwo katã, 31  kpɔti siwo le xɔxɔnua ƒe anyinɔwo katã, kpɔti siwo le xɔxɔnua ƒe mɔnu la ƒe anyinɔwo katã, avɔgbadɔ la ƒe tsyotiwo katã, kple xɔxɔnua ƒe tsyotiwo+ katã.