 Eye Yehowa gblɔ na Mose be: “Kpɔ ɖa, mewɔ wò abe Mawu ene* na Farao, eye nɔviwò Aron azu wò nyagblɔɖila.+ 2  Gblɔ nya siwo katã magblɔ na wò la na nɔviwò Aron ne wòagblɔe na Farao, eye aɖe asi le Israel-viwo ŋu woadzo le eƒe anyigba dzi. 3  Maɖe mɔ Farao ƒe dzi me nasẽ,+ eye mawɔ dzesi kple nukunu geɖewo le Egipte-nyigba dzi.+ 4  Ke Farao maɖo to mi o; eye mado nye asi ɖe Egipte dzi, madrɔ̃ ʋɔnu sesẽe ahakplɔ nye amehawo,* nye dukɔ Israel, adzoe le Egipte-nyigba dzi.+ 5  Eye ne medo nye asi ɖe Egipte gbɔ la, ekema Egiptetɔwo adze sii be, nyee nye Yehowa,+ eye makplɔ Israel-viwo adzoe le wo dome.” 6  Eye Mose kple Aron wɔ abe ale si Yehowa de se na wo ene; nenema pɛpɛpɛ wowɔ. 7  Mose xɔ ƒe blaenyi, eye Aron xɔ ƒe blaenyi vɔ etɔ̃, esime woƒo nu kple Farao.+
8  Eye Yehowa gblɔ na Mose kple Aron be: 9  “Ne Farao gblɔ na mi be, ‘Miwɔ nukunu aɖe’ la, ekema nàgblɔ na Aron be: ‘Tsɔ wò atikplɔ la ƒu gbe ɖe anyigba le Farao ŋkume.’ Atrɔ azu da gã aɖe.”+ 10  Eya ta Mose kple Aron yi Farao gbɔ, eye wowɔ pɛpɛpɛ abe ale si Yehowa de se ene. Aron tsɔ eƒe atikplɔ ƒu gbe ɖe anyigba le Farao kple eƒe subɔviwo ŋkume, eye wòtrɔ zu da gã aɖe. 11  Gake Farao yɔ eƒe nunyalawo kple dzotɔwo vɛ, eye Egipte ƒe akunyawɔlawo+ hã wɔ nenema ke to woƒe akunyawɔwɔ me.+ 12  Wo dometɔ ɖe sia ɖe tsɔ eƒe atikplɔ ƒu gbe ɖe anyigba, eye wotrɔ zu da gãwo; ke Aron ƒe atikplɔ la mi woƒe atikplɔawo. 13  Gake Farao gasẽ dzi me kokoko,+ eye meɖo to wo o, abe ale si tututu Yehowa gblɔe ene.
14  Eye Yehowa gblɔ na Mose be: “Farao sẽ dzi me.+ Egbe be yemaɖe asi le dukɔ la ŋu woadzo o. 15  Yi Farao gbɔ ŋdi kanya; kpɔ ɖa, ayi tɔsisi la nu! Tɔ ɖe Nil-tɔsisi la to be nàdo goe, eye nàtsɔ atikplɔ, si trɔ zu da va yi la, ɖe asi.+ 16  Eye nàgblɔ nɛ be, ‘Yehowa, Hebritɔwo ƒe Mawu lae, dɔm ɖe gbɔwò+ be: “Ðe asi le nye amewo ŋu woayi aɖasubɔm le gbedzi,” gake ègbe toɖoɖo va se ɖe fifi. 17  Ale Yehowa gblɔe nye esi: “Esia mee nàdze sii le be nyee nye Yehowa.+ Kpɔ ɖa, matsɔ nye atikplɔ aƒo Nil-tɔsisia me tsia dzi, eye wòatrɔ azu ʋu. 18  Tɔmelã siwo le Nil-tɔsisia me la aku, Nil-tɔsisia aʋẽ kũu, eye Egiptetɔwo mate ŋu ano Nil-tɔsisia me tsi o.”’”
19  Eye Yehowa gblɔ na Mose be: “Gblɔ na Aron be: ‘Tsɔ wò atikplɔ la, eye nàdo asi ɖe Egipte tsiwo,+ tɔsisiwo, tɔʋuwo,* tsiteƒewo+ kple woƒe tsi siwo woku da ɖi la katã dzi, ne woatrɔ azu ʋu.’ Ʋu anɔ Egipte-nyigba blibo la katã dzi, anɔ atigoewo kple kpezɔwo gɔ̃ hã me.” 20  Enumake Mose kple Aron wɔ abe ale si tututu Yehowa de see ene. Aron do atikplɔ la ɖe dzi ƒo Nil-tɔsisi la me tsi la dzi le Farao kple eƒe subɔviwo ŋkume, eye tɔsisi la me tsiwo katã trɔ zu ʋu.+ 21  Ale tɔmelã siwo le tɔsisia me la ku,+ eye tɔsisi la de asi ʋeʋẽ me kũu, ale be Egiptetɔwo megate ŋu no Nil-tɔsisia me tsi o,+ eye ʋu xɔ afi sia afi le Egipte-nyigba blibo la dzi.
22  Ke Egipte ƒe akunyawɔlawo tsɔ woƒe ayemeɖaŋuwo wɔ nenema ke;+ ale be Farao gasẽ dzi me kokoko, eye meɖo to wo o, abe ale si tututu Yehowa gblɔe ene.+ 23  Ale Farao trɔ yi eƒe aƒe me, eye nu sia hã mede dzi gbɔ nɛ o. 24  Eya ta Egiptetɔwo katã ɖe do ɖe Nil-tɔsisia ŋu godoo be woakpɔ tsi ano, elabena womate ŋu ano Nil-tɔsisi la me tsi o. 25  Eye esi Yehowa ƒo Nil-tɔsisi la, exɔ ŋkeke adre sɔŋ.