 Esi Israel-viwo ƒe ha blibo la ho tso Elim la, wova ɖo Sin gbedzi+ le Elim kple Sinai dome, le woƒe ʋuʋu le Egipte-nyigba dzi ƒe ɣleti evelia ƒe ŋkeke wuiatɔ̃lia dzi.
2  Eye Israel-viwo ƒe ha blibo la lĩ liʋiliʋĩ le Mose kple Aron ŋu le gbea dzi.+ 3  Israel-viwo gblɔ na wo be: “Ne ɖe míeku le Yehowa si me le Egipte-nyigba dzi esime míebɔbɔ nɔa míaƒe lãzewo ŋu,+ eye míeɖua abolo ɖia ƒo la, ne enyo wu. Azɔ miekplɔ mí va gbe sia dzi be miana dɔ nawu ha blibo sia katã woaku.”+
4  Eye Yehowa gblɔ na Mose be: “Kpɔ ɖa, mana abolo nadza tso dziƒo na mi;+ gbe sia gbe la, ame sia ame nayi aɖafɔ agbɔsɔsɔme si asu nɛ,+ ne mado wo kpɔ be woawɔ nye sewo dzi loo alo womawɔ wo dzi o hã.+ 5  Gake nu si woafɔ aɖa le ŋkeke adelia+ dzi la, nanye nu si wofɔna gbe sia gbe la ƒe teƒe eve.”+
6  Eya ta Mose kple Aron gblɔ na Israel-viwo katã be: “Le fiẽ la, miadze sii be Yehowae kplɔ mi tso Egipte-nyigba dzi.+ 7  Eye ŋdi la, miakpɔ Yehowa ƒe ŋutikɔkɔe, elabena Yehowa se liʋiliʋĩ siwo lĩm miele le eŋu la. Ame kawoe míawo míenye be mialĩ mía ŋu?” 8  Eye Mose gagblɔ be: “Ne Yehowa na lã mi mieɖu le fiẽ, eye wòna abolo mi mieɖu ɖi ƒo le ŋdi la, miadze sii be Yehowa se miaƒe liʋiliʋĩ siwo lĩm miele le eŋu la. Ke ame kawoe míawo míenye? Menye mía ŋue miele liʋiliʋĩ lĩm le o, ke boŋ Yehowa ŋue.”+
9  Eye Mose gblɔ na Aron be: “Gblɔ na Israel-viwo ƒe ha blibo la be: ‘Mite va Yehowa ŋkume, elabena ese miaƒe liʋiliʋĩlilĩawo.’”+ 10  Eye esi Aron nya ƒo nu kple Israel-viwo ƒe ha blibo la vɔ teti ko la, wotrɔ dze ŋgɔ gbedzi lɔƒo, eye kpɔ ɖa, Yehowa ƒe ŋutikɔkɔe dze le alilikpo la me.+
11  Eye Yehowa gagblɔ na Mose be: 12  “Mese Israel-viwo ƒe liʋiliʋĩlilĩawo.+ Gblɔ na wo be: ‘Le anyinutsyɔɣi* la, miaɖu lã, eye le ŋdi la, miaɖu abolo aɖi ƒo,+ eye miadze sii be nyee nye Yehowa mia Mawu.’”+
13  Eya ta le fiẽ ma la, tegliwo va nyè tsyɔ asaɖa la,+ eye le ŋdi la, zãmu dza ƒo xlã asaɖa la. 14  Esi zãmu la ƒu la, nu wɔliwɔli zɔzrɔ̃e aɖe le anyigba le gbea dzi+ abe kpetsi wluiwluiwo ene. 15  Esi Israel-viwo kpɔe la, wobia wo nɔewo be, “Nu kae nye esia?” elabena womenya nu si wònye o. Eye Mose gblɔ na wo be: “Esiae nye abolo si Yehowa na mi be miaɖu.+ 16  Se si Yehowa dee nye esi: ‘Ame sia ame nefɔ esi nu wòate ŋu aɖu. Mifɔe ɖe ame* siwo le mia dometɔ ɖe sia ɖe ƒe agbadɔ me la nu, ame ɖeka omer*+ ɖeka.’” 17  Israel-viwo wɔe nenema; ame aɖewo fɔe fũu, eye ame aɖewo fɔe ʋɛe. 18  Esi wotsɔ omer la dzidzee la, ɖeke metsi ame si fɔe fũu la tɔ dzi o, eye ɖeke meto le ame si fɔe ʋɛe la hã tɔ me o.+ Wo dometɔ ɖe sia ɖe fɔ esi nu wòate ŋu aɖu.
19  Eye Mose gblɔ na wo be: “Ame aɖeke megagblẽ ɖeke ɖi ŋu nake ɖe edzi o.”+ 20  Ke womeɖo to Mose o. Wo dometɔ aɖewo gblẽ ɖe ɖi ŋu ke ɖe edzi, gake edze nyé henɔ ʋeʋẽm; eya ta Mose do dziku ɖe wo ŋu. 21  Wofɔnɛ ŋdi sia ŋdi, ame sia ame ɖe eƒe ɖuɖu nu. Ne ŋdɔ ʋu la, elólona le anyigba.
22  Eye le ŋkeke adelia dzi la, wofɔ abolo teƒe eve nu,+ ame ɖeka omer eve. Eya ta ha la ƒe tatɔwo katã va gblɔe na Mose. 23  Eye wògblɔ na wo be: “Nenemae Yehowa gblɔ. Etsɔ la midzudzɔ bliboe,* anye sabat kɔkɔe na Yehowa.+ Mimè esi miate ŋu amè, eye miɖa esi miate ŋu aɖa,+ eye midzra esi asusɔ la ɖo na ŋufɔke.” 24  Eya ta wodzrae ɖo ŋu ke ɖe edzi, abe ale si tututu Mose de se ene; meʋẽ o, eye medze nyé hã o. 25  Eye Mose gblɔ be: “Miɖui egbea, elabena egbee nye sabat na Yehowa. Miakpɔ ɖeke le anyigba egbea o. 26  Ŋkeke adee miafɔe, ke ɖeke manɔ anyi le ŋkeke adrelia si nye Sabat+ la dzi o.” 27  Ke le ŋkeke adrelia dzi la, dukɔ la me tɔ aɖewo do go yi efɔ ge, gake womekpɔ ɖeke o.
28  Eya ta Yehowa gblɔ na Mose be: “Ɣekaɣie miagbe toɖoɖo nye sewo kple nye mɔfiamewo ase ɖo?+ 29  Mide dzesii be esi Yehowa na Sabat la mi+ tae wòna ŋkeke eve ƒe abolo mi le ŋkeke adelia dzi ɖo. Ame sia ame nenɔ enɔƒe, ame aɖeke megadzo le enɔƒe le ŋkeke adrelia dzi o.” 30  Ale dukɔ la ɖu Sabat* le ŋkeke adrelia dzi.+
31  Eye Israel ƒe aƒe la na ŋkɔ nuɖuɖu la be “mana.”* Ele abe nuku ɣi suesuesuewo ene, eye wòvivi abe abolo gbadzɛ si me wode anyitsii ene.+ 32  Eye Mose gblɔ be: “Se si Yehowa dee nye esi: ‘Midzra mana omer ɖeka ɖo hena miaƒe dzidzimewo katã,+ ne woakpɔ abolo si mena mieɖu le gbedzi esime mekplɔ mi tso Egipte-nyigba dzi.’” 33  Eya ta Mose gblɔ na Aron be: “Tsɔ ze nàku mana omer ɖeka ade eme atsɔ ada ɖe Yehowa ŋkume, eye miadzrae ɖo le miaƒe dzidzimewo katã me.”+ 34  Ale Aron tsɔe da ɖe Ðaseɖinu*+ la ŋgɔ, be wòanɔ dedie, abe ale si tututu Yehowa de se na Mose ene. 35  Eye Israel-viwo ɖu mana ƒe blaene,+ va se ɖe esime wova anyigba si dzi amewo le la dzi.+ Manae woɖu va se ɖe esime woɖo Kanaan-nyigba la ƒe liƒo dzi.+ 36  Ke omer ɖeka nye efa* me mama ɖe ewo ƒe akpa ɖeka.