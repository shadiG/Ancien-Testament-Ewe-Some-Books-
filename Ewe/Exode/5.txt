 Emegbe Mose kple Aron yi Farao gbɔ ɖagblɔ nɛ be: “Ale Yehowa, Israel ƒe Mawu la, gblɔe nye esi: ‘Ðe asi le nye dukɔ la ŋu ne woayi aɖaɖu ŋkekenyui nam le gbedzi.’” 2  Ke Farao gblɔ be: “Ame kae nye Yehowa,+ ne maɖo to eƒe gbe ahaɖe asi le Israel ŋu wòayi?+ Nyemenya Yehowa la o, eye nyemaɖe asi le Israel ŋu hã o.”+ 3  Ke wogblɔ be: “Hebritɔwo ƒe Mawu la ƒo nu kpli mí. Míeɖe kuku, míedi be míazɔ mɔ ŋkeke etɔ̃ ayi gbedzi aɖasa vɔ na Yehowa mía Mawu la;+ ne menye nenema o la, atsɔ dɔvɔ̃ awu mí alo míatsi yi nu.” 4  Egipte-fia ɖo eŋu na wo be: “Mose kple Aron, nu ka tae miedi be miana dukɔ la nadzo le woƒe dɔwo gbɔ? Miyi miaƒe dɔwo dzi!”+ 5  Eye Farao gagblɔ be: “Mikpɔ ale si gbegbe dukɔ la sɔ gbɔe ɖa, hafi miebe yewoana woadzudzɔ woƒe dɔwo wɔwɔa!”
6  Gbe ma gbe ke Farao de se na dɔdzikpɔlawo kple woƒe dɔnunɔlawo be: 7  “Migadi gbe ƒuƒu na dukɔ la azɔ be woatsɔ amè anyikpewo o.+ Mina woawo ŋutɔwo nayi aɖadi gbe ƒuƒuawo. 8  Gake mina woamè anyikpe agbɔsɔsɔme si woɖo na wo, si womèna tsã la. Migaɖe ɖeke le edzi na wo o, elabena wole kuvia wɔm. Esia tae wole ɣli dom le gbɔgblɔm be: ‘Míedi be míadzo, míedi be míayi aɖasa vɔ na mía Mawu!’ 9  Mina woawɔ dɔ sesĩe wu tsã, eye woanɔ dɔwɔwɔ dzi, ne womagaɖo to alakpanyawo o.”
10  Eya ta dɔdzikpɔlawo+ kple woƒe dɔnunɔlawo yi ɖagblɔ na dukɔ la be: “Ale Farao gblɔe nye esi: ‘Nyemegale gbe ƒuƒu na ge mi azɔ o. 11  Miawo ŋutɔwo miyi ɖadi gbe ƒuƒu le afi sia afi si miakpɔe le, ke womaɖe miaƒe dɔwo dzi akpɔtɔ na mi o.’” 12  Ale dukɔ la kaka ɖe Egipte-nyigba blibo la katã dzi, be woaƒo ahɔ̃litiwo nu ƒu wòanye gbe ƒuƒu na wo. 13  Eye dɔdzikpɔlawo ƒlɔ dzo ɖe wo te be: “Ele be mia dometɔ ɖe sia ɖe nawu eƒe dɔ nu gbe sia gbe, abe ale si ko wònɔ tsã esime wonaa gbe ƒuƒu mi ene.” 14  Azɔ woƒo+ Israel-viwo ƒe dɔnunɔlawo, ame siwo Farao ƒe dɔdzikpɔlawo ɖo wo nu la hebia wo be: “Nu ka tae miemè anyikpe agbɔsɔsɔme si woɖo na mi la wu enu etsɔ kple egbe siaa, abe ale si miewɔna tsã ene o?”
15  Eya ta Israel-viwo ƒe dɔnunɔlawo yi ɖafa konyi na Farao be: “Nu ka tae nèle nu wɔm ɖe wò subɔviwo ŋu alea? 16  Wometsɔ gbe ƒuƒu aɖeke na wò subɔviwo o, gake wole gbɔgblɔm na mí be: ‘Mimè anyikpe!’ Woƒo wò subɔviwo, evɔ wònye wò ŋutɔ wò amewo gbɔe vodada la tso hafi.” 17  Ke eɖo eŋu be: “Kuviatɔwo, kuviatɔwo mienye!+ Esia tae miele gbɔgblɔm be: ‘Míedi be míayi aɖasa vɔ na Yehowa.’+ 18  Miheyi ɖawɔ dɔa! Womana gbe ƒuƒu mi o, gake miamè anyikpe agbɔsɔsɔme si woɖo na mi la pɛpɛpɛ.”
19  Esi wòde se be, “Migaɖe anyikpe si miemèna gbe sia gbe la dzi vie gɔ̃ hã o” la, Israel-viwo ƒe dɔnunɔlawo kpɔe be yewoɖo xaxa gã aɖe me. 20  Esi wodzo le Farao gbɔ la, wodo go Mose kple Aron, ame siwo tɔ ɖe afi ma nɔ wo lalam. 21  Enumake wogblɔ na wo be: “Yehowa nekpɔ mi ne wòadrɔ̃e, elabena miena míezu ame nyɔŋuwo* na Farao kple eƒe subɔviwo, eye miede yi wo si be woawu mí.”+ 22  Eye Mose trɔ ɖe Yehowa ŋu gblɔ be: “Yehowa, nu ka tae nèhe fukpekpe va dukɔ sia dzi? Nu ka tae nèdɔm? 23  Elabena tso esime meyi Farao ŋkume be maƒo nu le wò ŋkɔ me la,+ ɖeko wògale ŋuta sẽm le dukɔ sia ŋu wu,+ eye mèɖe wò dukɔ la kpɔ o.”