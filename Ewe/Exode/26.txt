 “Eye nàtsɔ agbadɔvɔ ewo, siwo wolɔ̃ kple ɖeti ɣi biɖibiɖi dada, ka blɔtɔ, alẽfuka si wode ama aɖabɛ dzĩtɔe kple ka dzĩ la, awɔ avɔgbadɔ+ la. Aɖaŋuvɔlɔ̃la nalɔ̃ kerubiwo+ ɖe wo me. 2  Agbadɔvɔ ɖe sia ɖe nadidi abɔklugui* blaeve vɔ enyi, eye wòakeke abɔklugui ene. Dzidze ɖeka nanɔe na agbadɔvɔawo katã.+ 3  Woatɔ agbadɔvɔ atɔ̃ atsiã ɖe wo nɔewo nu, eye woatɔ agbadɔvɔ atɔ̃ bubu atsiã ɖe wo nɔewo nu. 4  Tsɔ ka blɔtɔ wɔ ka kotoewo ɖe agbadɔvɔ gbãtɔ si wotɔ tsiã la ƒe go ɖeka, nàwɔe alea ke ɖe agbadɔvɔ evelia si wotɔ tsiã la hã ƒe go kemɛ, le afi si woakpe wo le. 5  Ka kotoeawo nanye blaatɔ̃ le agbadɔvɔ gbãtɔa ƒe go ɖeka, eye woanye blaatɔ̃ le agbadɔvɔ evelia hã ƒe go kemɛa, eye woasɔ ɖe wo nɔewo nu le afi si woakpe wo le. 6  Tsɔ sika tu gavi blaatɔ̃, eye nàtsɔ gaviawo aku agbadɔvɔ eveawo ne woakpe azu agbadɔvɔ ɖeka na avɔgbadɔ la.+
7  “Eye nàtsɔ gbɔ̃fu+ alɔ̃ avɔ wuiɖekɛ be woatsɔ agba avɔgbadɔ la.+ 8  Agbadɔgbavɔ ɖe sia ɖe nadidi abɔklugui blaetɔ̃, eye wòakeke abɔklugui ene. Dzidze ɖeka nanɔe na agbadɔgbavɔ wuiɖekɛawo. 9  Tɔ agbadɔgbavɔ atɔ̃ tsiã ɖe vovo, eye nàgatɔ ade mamlɛawo hã atsiã ɖe vovo, eye nàŋe agbadɔgbavɔ adelia si akɔ ɖe agbadɔa ŋgɔ la me ɖe eve. 10  Wɔ ka kotoe blaatɔ̃ ɖe agbadɔgbavɔ si wotɔ tsiã ɖekae la ƒe nugbɔ le go ɖeka dzi, kple ka kotoe blaatɔ̃ ɖe agbadɔgbavɔ evelia si wotɔ tsiã ɖekae la ƒe nugbɔ le go kemɛa dzi le afi si woakpe wo le. 11  Tsɔ akɔbli wɔ gavi blaatɔ̃, eye nàtsɔ gaviawo aku ka kotoeawo, be agbadɔgbavɔ la nakpe azu ɖeka. 12  Agbadɔgbavɔ la ƒe akpa si tsi edzi la naɖiɖi va anyime. Esi tsi edzi ƒe afã naɖiɖi ɖe anyime le avɔgbadɔ la megbe. 13  Eye agbadɔgbavɔ siwo agbɔ edzi le avɔgbadɔa ƒe didimekpa eveawo dzi la naɖiɖi ava anyime abɔklugui ɖeka be wòabu avɔgbadɔa ŋu le axa si kple axa kemɛ.
14  “Azɔ gatsɔ agbogbalẽ si wode ama dzĩi la gba agbadɔ la, eyome nàgatsɔ nyogbalẽ hã agba edzi.+
15  “Eye nàtsɔ akasiati akpa ʋuƒo+ siwo woatu na avɔgbadɔ la.+ 16  Ʋuƒo ɖe sia ɖe nakɔ abɔklugui ewo, eye wòakeke abɔklugui ɖeka kple afã. 17  Kpa ʋuƒo ɖe sia ɖe ale be zɔvi eve nanɔ eƒe nugbɔ eye woanɔ akasa nu. Alea nàwɔ avɔgbadɔ la ƒe ʋuƒoawo katãe. 18  Kpa ʋuƒoawo na avɔgbadɔ la ale be ʋuƒo blaeve nanɔ eƒe axa si trɔ ɖe anyiehe.
19  “Tsɔ klosalo wɔ anyinɔ+ blaene ɖe ʋuƒo blaeveawo te: anyinɔ eve nanɔ ʋuƒo ɖe sia ɖe si ƒe nugbɔ zɔvi eveawo le la te, eye anyinɔ eve nanɔ ʋuƒo siwo kplɔe ɖo la hã dometɔ ɖe sia ɖe te hena zɔvi eveveawo.+ 20  Eye nàkpa ʋuƒo blaeve ɖe avɔgbadɔ la ƒe axa evelia, si nye dziehekpa dzi 21  kple woƒe anyinɔ blaene siwo wotsɔ klosalo wɔ la. Anyinɔ eve nanɔ ʋuƒo ɖeka te, eye anyinɔ eve nanɔ ʋuƒo siwo kplɔe ɖo la hã dometɔ ɖe sia ɖe te. 22  Eyome nàkpa ʋuƒo ade siwo woatu na avɔgbadɔa ƒe megbe le ɣetoɖoƒekpa dzi.+ 23  Kpa ʋuƒo eve woanye avɔgbadɔ la ƒe dzogoedzitiwo le eƒe megbekpa eveawo dzi. 24  Woanye ʋuƒo eve ƒokpli tso gɔme va se ɖe tame le gavi gbãtɔa gbɔ. Aleae dzogoedziti eveawo anɔ. 25  Woanɔ ʋuƒo enyi, siwo te woawɔ klosalo ƒe anyinɔ wuiade ɖo; anyinɔ eve nanɔ ʋuƒo ɖeka te, eye anyinɔ eve nanɔ ʋuƒo siwo kplɔe ɖo la hã dometɔ ɖe sia ɖe te.
26  “Tsɔ akasiati kpa xɔblati atɔ̃ na ʋuƒo siwo le avɔgbadɔ la ƒe axa ɖeka,+ 27  kple xɔblati atɔ̃ na ʋuƒo siwo le avɔgbadɔ la ƒe axa evelia, kpakple xɔblati atɔ̃ na ʋuƒo siwo le avɔgbadɔ la ƒe megbekpa dzi, si le ɣetoɖoƒe gome. 28  Xɔblati domedometɔ si le ʋuƒoawo titina la nadidi tso go si dzi va se ɖe go kemɛ dzi.
29  “Fa sika ɖe ʋuƒoawo ŋu,+ eye nàtsɔ sika awɔ gaviwo ɖe wo ŋu be woalé xɔblatiawo, eye nàfa sika ɖe xɔblatiawo ŋu. 30  Tu avɔgbadɔ la ɖe eƒe nɔnɔme si woɖe fia wò le toa dzi la nu.+
31  “Tsɔ ka blɔtɔ, alẽfuka si wode ama aɖabɛ dzĩtɔe, ka dzĩ kple ɖeti ɣi biɖibiɖi dada lɔ̃ xɔmetsovɔ,+ eye aɖaŋuvɔlɔ̃la nalɔ̃ kerubiwo ɖe wo me. 32  Eye nàtsii ɖe sɔti ene siwo wotsɔ akasiati kpa hefa sika ɖe wo ŋu la ŋuti. Tsɔ sika wɔ wo ŋuti nulénuawo, eye nàtsɔ klosalo awɔ anyinɔ ene na sɔtiawo. 33  Nàtsi xɔmetsovɔ la ɖe gaviawo te, eye nàtsɔ Ðaseɖiɖiɖaka+ la ada ɖe afi ma le xɔmetsovɔ la godo. Xɔmetsovɔ lae anye dometsotso si anɔ Kɔkɔeƒe+ la kple Kɔkɔeƒewo Ƒe Kɔkɔeƒe+ la dome na mi. 34  Eye nàtsɔ nutunu la aɖo Ðaseɖiɖiɖaka la nu, le Kɔkɔeƒewo Ƒe Kɔkɔeƒe la.
35  “Eyome nàtsɔ kplɔ̃ la ada ɖe xɔmetsovɔ la ŋgɔ, eye akaɖiti+ la nanɔ avɔgbadɔ la ƒe anyiehekpa dzi adze ŋgɔ kplɔ̃ la; ke kplɔ̃ la nanɔ dziehekpa dzi. 36  Eye nàtsɔ ka blɔtɔ, alẽfuka si wode ama aɖabɛ dzĩtɔe, ka dzĩ kple ɖeti ɣi biɖibiɖi dada alɔ̃ mɔnuvɔ na agbadɔ la.+ 37  Tsɔ akasiati kpa sɔti atɔ̃ eye nàfa sika ɖe wo ŋuti ne woatsi mɔnuvɔ la ɖe wo ŋu. Tsɔ sika wɔ wo ŋuti nulégaviwo, eye nàtsɔ akɔbli awɔ anyinɔ atɔ̃ na sɔtiawo.