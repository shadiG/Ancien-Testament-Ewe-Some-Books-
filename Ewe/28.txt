Ale Isak yɔ Yakob vɛ eye wòyrae hegblɔ nɛ be: “Mègaɖe Kanaan-nyɔnu o.+ 2  Yi Padan-Aram le dawò fofo Betuel ƒe me, ne nàɖe nyruiwò Laban+ ƒe vinyɔnuwo dometɔ ɖeka. 3  Mawu Ŋusẽkatãtɔ la nayra wò, wòana nàdzi ɖe edzi ahasɔ gbɔ ɖe edzi, eye àva zu dukɔ gã aɖe.+ 4  Nena Abraham ƒe yayra nava wò+ kple wò dzidzimeviwo dzi, ne nàxɔ anyigba si Mawu tsɔ na Abraham, si dzi nènye amedzro le la, wòazu tɔwò.”+
5  Ale Isak do mɔ Yakob, eye wòdze mɔ yina ɖe Aramtɔ Betuel+ ƒe vi Laban gbɔ le Padan-Aram. Laban nye Yakob kple Esau dada Rebeka nɔvi.+
6  Esau kpɔ be Isak yra Yakob, eye wòɖoe ɖe Padan-Aram be wòaɖe srɔ̃ le afi ma, eye esi wònɔ eyram la, ede se nɛ be, “Mègaɖe Kanaan-nyɔnu o,”+ 7  eye Yakob ɖo to fofoa kple dadaa, eye wòdze Padan-Aram mɔ.+ 8  Esau va kpɔe dze sii be Kanaan-nyɔnuwo ƒe nu medze ye fofo Isak ŋu o.+ 9  Eya ta Esau yi Ismael gbɔ, eye wòɖe Mahalat, si nye Abraham vi Ismael ƒe vinyɔnu, si nye Nebayot nɔvinyɔnu, kpe ɖe srɔ̃a bubuawo ŋu.+
10  Ke Yakob dze mɔ tso Beer-Seba ɖo ta Haran.+ 11  Le ɣeyiɣi aɖe megbe la, eva ɖo teƒe aɖe, eye wòɖoe be yeatsi afi ma adɔ, elabena ɣe ɖo to xoxo. Ale wòtsɔ kpe aɖe le afi ma ziɔ tae, eye wòmlɔ anyi ɖe afi ma.+ 12  Eku drɔ̃e, eye kpɔ ɖa, woda atrakpui* aɖe ɖe anyigba, si ƒe tame ɖatɔ dziƒo; eye Mawu ƒe dɔlawo le eliam le dzi yim gale ɖiɖim.+ 13  Eye kpɔ ɖa, Yehowa ye nye ema le etame, eye wògblɔ be:
“Nyee nye Yehowa, fofowò Abraham ƒe Mawu kple Isak ƒe Mawu.+ Matsɔ anyigba si dzi nèmlɔ anyi ɖo la ana wò kple wò dzidzimeviwo.+ 14  Wò dzidzimeviwo asɔ gbɔ abe kekuiwo ene,+ eye àkeke ta ɖo ɖe ɣetoɖoƒe, ɣedzeƒe, dziehe kple anyiehe gome, eye woayra anyigbadziƒomewo katã to wò kple wò dzidzimeviwo dzi.+ 15  Meli kpli wò, makpɔ tawò le afi sia afi si nàyi, eye mana nàgatrɔ ava anyigba sia dzi.+ Nyemagblẽ wò ɖi o, va se ɖe esime mewɔ ŋugbe si medo na wò la dzi.”+
16  Eye Yakob nyɔ tso alɔ̃ me gblɔ be: “Nyateƒee, Yehowa le afi sia, gake nyemenya o.” 17  Eye vɔvɔ̃ ɖoe wògblɔ be: “Teƒe dziŋɔ ka gbegbee nye esi! Mawu ƒe aƒe kokokoe nye esia,+ eye dziƒowo ƒe agboe nye esia.”+ 18  Eya ta esi Yakob fɔ ŋdi kanya la, etsɔ kpe si wòziɔ le afi ma la ɖi ŋkuɖodzikpee, eye wòkɔ ami ɖe edzi.+ 19  Eye wòna ŋkɔ teƒe ma be Betel,* gake Luz+ ye woyɔna na dua tsã.
20  Eye Yakob ɖe adzɔgbe be: “Ne Mawu anɔ kplim, eye wòakpɔ tanye le nye mɔzɔzɔa me, eye wòana abolom maɖu kple awum mado, 21  eye magatrɔ ava fofonye ƒe me le ŋutifafa me la, ekema Yehowa ɖee fiam vavã be yenye nye Mawu. 22  Eye kpe sia si metsɔ ɖi ŋkuɖodzikpee la azu Mawu ƒe aƒe,+ eye matsɔ nu sia nu si nànam la ƒe ewolia ana wò godoo.”