 Azɔ Yakob fɔ mo dzi, eye wòkpɔ Esau gbɔna, eye ŋutsu alafa ene le eŋu.+ Eya ta ema ɖeviawo na Lea kple Rahel kpakple subɔvinyɔnu eveawo.+ 2  Etsɔ subɔvinyɔnuawo kple wo viwo ɖo ŋgɔ,+ Lea kple viawo le wo yome,+ eye Rahel+ kple Yosef le wo megbe. 3  Eya ŋutɔ dze wo ŋgɔ, eye wòtsyɔ mo anyi zi adre va se ɖe esime wògogo nɔvia.
4  Ke Esau ƒu du yi ɖakpee, ekpla asi kɔ nɛ hegbugbɔ nu nɛ, eye wowó avi. 5  Esi wòfɔ mo dzi kpɔ nyɔnuawo kple ɖeviawo la, ebiae be: “Ame kawoe nye esiawo le ŋuwò?” Eɖo eŋu be: “Vi siwo Mawu ve wò dɔla nu henae lae.”+ 6  Eye subɔvinyɔnuawo kple wo viwo te va hetsyɔ mo anyi, 7  eye Lea hã kple viawo te va hetsyɔ mo anyi. Eye Yosef kple Rahel te va, eye wotsyɔ mo anyi.+
8  Eye Esau biae be: “Mɔzɔlawo ƒe ha gã ka gbegbee nye esi va kpem?”+ Eye wòɖo eŋu be: “Be nye aƒetɔ nave nunye tae.”+ 9  Eye Esau gblɔ be: “Nɔvinye, nu geɖe le asinye xoxo.+ Wò nuwo nenɔ anyi na wò ko.” 10  Ke Yakob gblɔ be: “Gbeɖe, meɖe kuku. Ne ève nunye la, ekema xɔ nye nunana la, elabena ɖe metsɔe vɛ ne mate ŋu akpɔ wò mo. Eye mekpɔ wò mo abe Mawu ƒe moe mekpɔ ene, elabena èxɔm kple dzidzɔ.+ 11  Meɖe kuku, xɔ nye yayranunana sia si wotsɔ vɛ na wò la dzro,+ elabena Mawu ve nunye, eye nu sia nu si hiãm la su asinye.”+ Eyi edzi nɔ eƒom ɖe enu va se ɖe esime wòxɔe.
12  Emegbe Esau gblɔ be: “Na míaho adzo, eye madze ŋgɔ na wò.” 13  Ke egblɔ nɛ be: “Nye aƒetɔ nyae be ŋusẽ mele ɖeviawo ŋu o,+ eye ele be makpɔ alẽawo kple nyi siwo le no nam wo viwo la hã gbɔ. Ne woakplɔ wo kple du ŋkeke ɖeka la, ekema lãha blibo la katã aku. 14  Meɖe kuku, nye aƒetɔ nedze eƒe dɔla ŋgɔ, ke nye ŋutɔ mayi mɔzɔzɔa dzi ɖɔɖɔɖɔ le ale si nye lãha la kple ɖeviawo ate ŋui la nu, va se ɖe esime meɖo nye aƒetɔ gbɔ le Seir.”+ 15  Eye Esau gblɔ be: “Na magblẽ nye ameawo dometɔ aɖewo ɖe gbɔwò.” Eye Yakob gblɔ be: “Nu ka ŋuti nàwɔe alea? Nye aƒetɔ neve nunye ko.” 16  Ale Esau gatrɔ yi Seir gbe ma gbe.
17  Eye Yakob dze mɔ va Sukot,+ eye wòtso aƒe na eɖokui hetu agbadɔwo na eƒe lãha la. Esia tae wòna ŋkɔ teƒea be Sukot.*
18  Esi Yakob ʋu tso Padan-Aram+ la, eva ɖo Sekem+ si le Kanaan-nyigba+ dzi dedie, eye wòtu agbadɔ ɖe dua xa. 19  Eye wòtsɔ klosalogaku alafa ɖeka ƒle anyigba si dzi wòtu eƒe agbadɔ ɖo la le Sekem fofo Hamor ƒe viwo si.+ 20  Eɖi vɔsamlekpui ɖe afi ma, eye wòyɔe be Mawu, Israel ƒe Mawu.