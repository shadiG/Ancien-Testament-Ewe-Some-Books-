 Eye Yakob hã gayi eƒe mɔzɔzɔa dzi, eye Mawu ƒe dɔlawo va do goe. 2  Esi Yakob kpɔ wo la, egblɔ enumake be: “Mawu ƒe asaɖae nye esia!” Eya ta ena ŋkɔ teƒe ma be Mahanayim.*
3  Eye Yakob dɔ amewo ɖo ɖe eŋgɔ ɖe nɔvia Esau gbɔ le Seir-nyigba,+ si nye Edom-nyigba*+ la dzi, 4  eye wòde se na wo be: “Ale miagblɔ na nye aƒetɔ Esau ye nye esi, ‘Ale wò dɔla Yakob gblɔe nye esi: “Menɔ Laban gbɔ* ʋuu va se ɖe fifia.+ 5  Nyiwo kple tedziwo, alẽwo kple subɔviŋutsuwo kpakple subɔvinyɔnuwo va su asinye,+ eye medɔ ame be woava gblɔe na nye aƒetɔ be nàve nunye.”’”
6  Emegbe ame dɔdɔawo gbugbɔ va Yakob gbɔ gblɔ be: “Míedo go nɔviwò Esau, eye edze mɔ gbɔna kpe wò ge, eye ŋutsu alafa ene le eŋu.”+ 7  Eye Yakob vɔ̃ ŋutɔ hetsi dzodzodzoe.+ Eya ta ema eƒe amewo kple alẽhawo kple nyiawo kpakple kposɔawo ɖe hatsotso eve me. 8  Eye wògblɔ be: “Ne Esau dze hatsotso ɖeka dzi la, ekema hatsotso evelia asi adzo.”
9  Emegbe Yakob gblɔ be: “Oo, fofonye Abraham ƒe Mawu kple fofonye Isak ƒe Mawu, Oo Yehowa, wò, ame si gblɔ nam be, ‘Trɔ yi wò anyigba dzi kple ƒowòmeawo gbɔ, eye mawɔ nyui na wò,’+ 10  nyemedze na lɔlɔ̃ gã si nèɖe fiam kple ale si gbegbe nèwɔ nuteƒe na wò subɔla la o,+ elabena nye atizɔti koe nɔ asinye esi metso Yordan, ke azɔ meva zu hatsotso eve.+ 11  Meɖe kuku, ɖem+ tso nɔvinye Esau si me, elabena mele vɔvɔ̃m be ava dze nye kple vinɔawo kple wo viwo siaa dzi.+ 12  Evɔ wò ŋutɔ ègblɔ be: ‘Mawɔ nyui na wò godoo, eye mana wò dzidzimeviwo nanɔ abe ƒutake, si sɔ gbɔ ale gbegbe be womate ŋu axlẽe o la ene.’”+
13  Eye wòtsi afi ma dɔ. Eye wòɖe nunana tso nu siwo su esi la me ɖo ɖe nɔvia Esau:+ 14  gbɔ̃nɔ alafa eve kple gbɔ̃tsu blaeve, alẽnɔ alafa eve kple agbo blaeve, 15  kposɔ blaetɔ̃ siwo le no nam wo viwo, nyinɔ blaene kple nyitsu ewo, tedzinɔ blaeve kple tedzitsu ewo.+
16  Eye wòtsɔ lãha vovovoawo de asi na eƒe subɔviwo hatsotso hatsotso, eye wògblɔ na eƒe subɔviawo be: “Midze ŋgɔnye miayi aɖatso tɔa, eye mina dometsotso nanɔ lãha kple lãha dome.” 17  Ede se hã na gbãtɔ be: “Ne nɔvinye Esau do go wò, eye wòbia wò be, ‘Ame ka ƒe amee nènye, afi ka yim nèle, eye ame ka ƒe nuwoe nye esiawo le ŋgɔwò?’ hã la, 18  ekema nàgblɔ be: ‘Wò dɔla Yakob tɔe. Nunanae wònye wòɖo ɖe nye aƒetɔ Esau,+ eye kpɔ ɖa, eya ŋutɔ hã le mía megbe gbɔna.’” 19  Eye wòde se na evelia, na etɔ̃lia, kple ame siwo katã dze lãhaawo yome hã be: “Alea tututu miagblɔ na Esau ne miedo goe. 20  Eye migblɔ hã be, ‘Wò dɔla Yakob le mía megbe gbɔna.’” Elabena egblɔ be: ‘Ne metsɔ nunanawo do ŋgɔ ɖo ɖee tsɔ kpatae,+ eye meva kpɔe emegbe la, ɖewohĩ axɔm nyuie.’ 21  Ale wotsɔ nunana la tso tɔa dze eŋgɔ, ke eya ŋutɔ tsi asaɖa la me dɔ le zã ma me.
22  Emegbe efɔ le zã ma me, eye wòkplɔ srɔ̃a eveawo+ kple eƒe subɔvinyɔnu eveawo+ hekpe ɖe viaŋutsuvi wuiɖekɛawo ŋu, eye wòtso tɔa le Yabok tɔtsoƒe la.+ 23  Eye wòkplɔ wo hekpe ɖe nu siwo le esi la ŋu tso tɔ la.
24  Mlɔeba Yakob ɖeka susɔ. Eye ŋutsu* aɖe va te kame kplii ʋuu, va se ɖe esime agu dze.+ 25  Esi ŋutsu la kpɔ be yemete ŋu kpe edzi o la, etɔ asi eƒe aligokpeƒe; eye Yakob ƒe aligokpeƒe gli esi wòle kame tem kplii.+ 26  Emegbe egblɔ be: “Ðe asi le ŋunye madzo, elabena agu le dzedzem.” Eɖo eŋu be: “Nyemele asi ɖe ge le ŋuwò nàdzo o, va se ɖe esime nèyram hafi.”+ 27  Eya ta ebiae be: “Ŋkɔwò ɖe?” Eɖo eŋu be: “Yakob.” 28  Eye wògblɔ be: “Womagayɔ wò be Yakob azɔ o, ke boŋ Israel,*+ elabena ète kame kple Mawu+ kpakple amegbetɔ, eye nète ŋui.” 29  Eye Yakob hã biae be: “Meɖe kuku, ŋkɔwò ɖe?” Ke egblɔ be: “Nu ka tae nèle nye ŋkɔ ta biam?”+ Eye wòyrae le afi ma. 30  Eya ta Yakob na ŋkɔ teƒea be Peniel,*+ elabena egblɔ be: “Mekpɔ Mawu ŋkume kple ŋkume, gake metsi agbe.”*+
31  Ke esi wòɖe Penuel* ɖe megbe teti la, ɣe dze ɖee, gake enɔ tɔtɔm le eƒe alia ta.+ 32  Esia tae Israel-viwo meɖua ka titri si le lãwo ƒe aligokpeƒe la o va se ɖe egbe, elabena etɔ asi ka titri si le Yakob ƒe aligokpeƒe.