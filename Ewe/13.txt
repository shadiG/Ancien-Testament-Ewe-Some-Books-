Emegbe Abram fɔ eƒe nuwo katã, eye eya kple srɔ̃a woʋu le Egipte yi Negeb,+ eye Lot hã yi kpli wo. 2  Eye lãhawo, klosalo kple sika va bɔ ɖe Abram si fũu.+ 3  Eʋu tso Negeb ɖo ta Betel, eye wònɔ eƒe agbadɔ hom nɔ tutum tso teƒe yi teƒe va ɖo afi si wòtu eƒe agbadɔ ɖo va yi, le Betel kple Ai+ dome, 4  le teƒe si wòɖi vɔsamlekpui ɖo tsã. Eye Abram yɔ Yehowa ƒe ŋkɔ le afi ma.
5  Ke alẽwo kple nyiwo kpakple agbadɔwo va nɔ Lot, ame si kplɔ Abram ɖo le yiyim la, hã si. 6  Eye anyigba la mede wo nu be wo katã nanɔ teƒe ɖeka o, elabena woƒe nunɔamesiwo va sɔ gbɔ ale gbegbe be womagate ŋu anɔ teƒe ɖeka o. 7  Eya ta dzre dzɔ ɖe Abram ƒe lãkplɔviwo kple Lot ƒe lãkplɔviwo dome. (Ɣemaɣi la, Kanaantɔwo kple Perizitɔwo nɔ anyigba la dzi.)+ 8  Eya ta Abram gblɔ na Lot be:+ “Meɖe kuku, mègana dzre nanɔ nye kpli wò kpakple nye lãkplɔviwo kple wò lãkplɔviwo dome o, elabena nɔviwo míenye. 9  Alo menye anyigba blibo lae nye esi le ŋkuwòme oa? Meɖe kuku, klã ɖa tso gbɔnye. Ne èyi miame la, ekema mayi ɖusime; ke ne èyi ɖusime la, ekema mayi miame.” 10  Eya ta Lot fɔ mo dzi eye wòkpɔ be Yordan nuto blibo+ la katã va se ɖe keke Zoar ke nye nuto si me tsi bɔ ɖo,+ ele abe Yehowa ƒe abɔ ene,+ abe Egipte-nyigba ene (ɣemaɣi la, Yehowa metsrɔ̃ Sodom kple Gomora haɖe o). 11  Eye Lot tia Yordan nuto bliboa na eɖokui, eye Lot ho eƒe agbadɔ yi ɖatu ɖe ɣedzeƒe gome. Ale woklã ɖa tso wo nɔewo gbɔ. 12  Abram nɔ Kanaan-nyigba dzi, ke Lot ya nɔ nuto ma ƒe duwo me.+ Mlɔeba eva tu eƒe agbadɔ ɖe Sodom gbɔ. 13  Sodom ŋutsuwo nye ame vɔ̃ɖiwo, eye wowɔa nu vɔ̃ gãwo ɖe Yehowa ŋu.+
14  Esi Lot klã ɖa tso Abram gbɔ megbe la, Yehowa gblɔ na Abram be: “Meɖe kuku, fɔ mo dzi nàtsa ŋku tso afi si nèle, eye nàkpɔ dziehe, anyiehe, ɣedzeƒe kple ɣetoɖoƒe gome, 15  elabena anyigba blibo si kpɔm nèle la, wò kple wò dzidzimeviwoe mele etsɔ ge ana tegbee.+ 16  Mana wò dzidzimeviwo nasɔ gbɔ abe kekuiwo ene, ale be ne ame aɖe ate ŋu axlẽ anyigbadzikekuiwo la, eya ko hafi wòate ŋu axlẽ wò dzidzimeviwo hã.+ 17  Tso nàtsa le anyigba la dzi nàkpɔ eƒe didime kple eƒe kekeme, elabena wòe matsɔe ana.” 18  Eye Abram yi edzi nɔ agbadɔ me. Emegbe eva nɔ Mamre+ ƒe ati gã siwo le Hebron+ la te; eye wòɖi vɔsamlekpui ɖe afi ma na Yehowa.