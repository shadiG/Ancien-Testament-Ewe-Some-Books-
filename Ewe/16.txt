 Ke Abram srɔ̃ Sarai medzi vi aɖeke nɛ o,+ gake kosi aɖe le Sarai si, si nye Egiptetɔ, eŋkɔe nye Hagar.+ 2  Eya ta Sarai gblɔ na Abram be: “Yehowa xe nye vidzidɔ. Meɖe kuku, dɔ kple nye kosi la. Ðewohĩ adzi viwo nam.”+ Eya ta Abram ɖo to Sarai ƒe gbe. 3  Esi Abram nɔ Kanaan-nyigba dzi ƒe ewo megbe la, Abram srɔ̃ Sarai tsɔ eƒe kosi Egiptetɔ Hagar na srɔ̃a wòɖe. 4  Ale Abram dɔ kple Hagar eye wòfɔ fu. Ke esi wòkpɔ be yefɔ fu ko la, megabua eƒe aƒenɔ ɖe ɖeke me o.
5  Eye Sarai gblɔ na Abram be: “Vevesese si dom wole nam la tso gbɔwò. Nye ŋutɔe ɖe asi le nye kosi la ŋu na wò,* ke esi wòkpɔ be yefɔ fu ko la, megabuam ɖe ɖeke me o. Yehowa nadrɔ̃e le nye kpli wò dome.” 6  Eye Abram gblɔ na Sarai be: “Kpɔ ɖa! Wò kosi la le asiwò me. Wɔ nu si nyo ŋuwò la ɖe eŋu.” Ale Sarai bɔbɔe ɖe anyi, eye kosi la si le egbɔ.
7  Emegbe Yehowa ƒe dɔla kpɔe le vudo aɖe si le gbedzi le Sur+ mɔ dzi la to. 8  Eye wòbiae be: “Sarai ƒe kosi Hagar, afi kae nètso, eye afi ka yim nèle?” Eɖo eŋu be: “Nye aƒenɔ Sarai nue mele sisim le.” 9  Eye Yehowa ƒe dɔla la gblɔ nɛ be: “Trɔ yi wò aƒenɔ la gbɔ, eye nàbɔbɔ ɖokuiwò ɖe ete.” 10  Yehowa ƒe dɔla la gagblɔ nɛ be: “Mana wò dzidzimeviwo nasɔ gbɔ kpaŋkpaŋ, woasɔ gbɔ ale gbegbe be womate ŋu axlẽ wo o.”+ 11  Yehowa ƒe dɔla la gblɔ kpee be: “Kpɔ ɖa! Èfɔ fu, àdzi ŋutsuvi, eye nàna ŋkɔe be Ismael;* elabena Yehowa se konyi si fam nèle le wò fukpekpe la ŋuti. 12  Ŋutsuvi la anɔ abe gbetedzi* ene. Akɔ asi dzi ɖe ame sia ame ŋu, eye ame sia ame akɔ asi dzi ɖe eya hã ŋu; eye wòanɔ teƒe si dze ŋgɔ nɔviawo katã.”*
13  Eye wòyɔ Yehowa, Ame si le nu ƒom nɛ la, ƒe ŋkɔ gblɔ be: “Mawu si kpɔa nue nènye,”+ elabena egblɔ be: “Ame si le kpɔyem lae mekpɔ le afi sia?” 14  Esia tae woyɔ vudo la be Beer-Lahai-Roi.* (Ele Kades kple Bered dome.) 15  Eye Hagar dzi ŋutsuvi na Abram, eye Abram na ŋkɔ vi si Hagar dzi la be Ismael.+ 16  Abram xɔ ƒe blaenyi vɔ ade esime Hagar dzi Ismael nɛ.