 Ɣemaɣi lɔƒo la, Yuda ʋu le nɔviawo gbɔ yi ɖatu eƒe agbadɔ ɖe ŋutsu aɖe si nye Adulamtɔ, si ŋkɔe nye Hira la gbɔ. 2  Yuda kpɔ Kanaan ŋutsu aɖe si ŋkɔe nye Sua+ ƒe vinyɔnu le afi ma. Eye wòɖee, edɔ kplii, 3  eye wòfɔ fu. Emegbe edzi ŋutsuvi, eye Yuda na ŋkɔe be Er.+ 4  Eye wògafɔ fu dzi ŋutsuvi, eye wòna ŋkɔe be Onan. 5  Egadzi viŋutsu bubu, eye wòna ŋkɔe be Sela. Enɔ* Akzib+ esime nyɔnua dzi ɖevi la.
6  Emegbe Yuda ɖe srɔ̃ na eƒe ŋgɔgbevi Er, eye nyɔnu la ŋkɔe nye Tamar.+ 7  Ke Yuda ƒe ŋgɔgbevi Er ƒe nu medze Yehowa ŋu o; eya ta Yehowa wui. 8  Esia ta Yuda gblɔ na Onan be: “Dɔ kple nɔviwòa srɔ̃, eye nàxɔ nɔviwò si ku la srɔ̃ aɖe, ne nàdzi vi na nɔviwòa.”+ 9  Ke Onan nyae be womabu ɖeviawo be wonye ye tɔ o.+ Eya ta ne edɔ kple nɔvia srɔ̃a la, enana tsi la duduna ɖe anyigba, ale be wòagado ƒome ɖi na nɔvia o.+ 10  Nu si wòwɔ la vɔ̃ɖi le Yehowa ŋkume, eya ta ewu eya hã.+ 11  Yuda gblɔ na toyɔvia Tamar be: “Nɔ fofowò ƒe me, eye nànye ahosi va se ɖe esime vinye Sela tsi,” elabena egblɔ na eɖokui be: ‘Eya hã ava ku abe nɔviawo ke ene.’+ Eya ta Tamar yi ɖanɔ fofoa ƒe me.
12  Le ɣeyiɣi aɖe megbe la, Yuda srɔ̃ si nye Sua+ vinyɔnu la ku. Esi Yuda wu konyifaɣi la nu vɔ la, eya kple eƒe zɔhɛ Adulamtɔ+ Hira, woyi ame siwo le fu kom na eƒe alẽwo la gbɔ le Timna.+ 13  Eye wova gblɔ na Tamar be: “Towò yina fu ko ge na eƒe alẽwo le Timna.” 14  Ale wòɖe eƒe ahovɔawo ɖi, tsɔ motsyɔnu tsyɔ mo, tsɔ kɔmevɔ tsyɔ, eye wòva bɔbɔ nɔ Enaim du si le Timna mɔ dzi la ƒe mɔnu, elabena ekpɔ be Sela tsi, ke wometsɔ ye nɛ wòɖe o.+
15  Esi Yuda kpɔe la, enumake esusu be gboloe, elabena etsyɔ nu mo. 16  Eya ta edze yi egbɔ le mɔa to gblɔ be: “Meɖe kuku, na mamlɔ gbɔwò,” elabena menya be ye toyɔvi lae o.+ Ke nyɔnua biae be: “Nu kae nànam hafi adɔ kplim?” 17  Eɖo eŋu be: “Malé gbɔ̃vi ɖeka tso nye lãha la me aɖo ɖe wò.” Ke egblɔ be: “Nu kae nàtsɔ aɖo awɔba va se ɖe esime nèɖoe ɖa?” 18  Eye wòbia nyɔnua be: “Megbedanu kae matsɔ ana wò?” Eɖo eŋu be: “Wò ŋkɔsigɛ,+ wò ka kple wò atikplɔ si le asiwò.” Eya ta etsɔ wo nɛ eye wòdɔ kplii, eye wòfɔ fu nɛ. 19  Emegbe nyɔnua dzo, eye wòɖe eƒe kɔmevɔ la ɖi gatsɔ eƒe ahovɔawo ta.
20  Eye Yuda tsɔ gbɔ̃vi la de eƒe zɔhɛ Adulamtɔ+ la si ɖo ɖa, be wòaxɔ megbedanuawo le nyɔnua si vɛ, ke meke ɖe eŋu o. 21  Eya ta ebia ŋutsu siwo le teƒea be: “Afi kae gbedoxɔmegbolo si nɔa Enaim mɔ to la le?” Ke woɖo eŋu nɛ be: “Gbedoxɔmegbolo aɖeke menɔ teƒe sia kpɔ o.” 22  Mlɔeba etrɔ yi Yuda gbɔ ɖagblɔ nɛ be: “Nyemeke ɖe eŋu o, eye azɔ hã ŋutsu siwo le teƒea gblɔ be, ‘Gbedoxɔmegbolo aɖeke menɔ teƒe sia kpɔ o.’” 23  Eya ta Yuda gblɔ be: “Netsɔ wo faa, ne míagadze vlododo me o. Alekee wòɖale o, nye ya meɖo gbɔ̃vi sia ɖa, eye wò hã ɖe mèke ɖe eŋu o.”
24  Ke anɔ ɣleti etɔ̃ megbe la, wova gblɔ na Yuda be: “Toyɔviwò Tamar wɔ gbolo, eye efɔ fu hã to eƒe gbolowɔwɔa me.” Eye Yuda gblɔ be: “Mikplɔe do goe ne miawui atɔ dzoe.”+ 25  Esi wokplɔe do gbɔna la, edɔ ame ɖe toa be: “Ŋutsu si ƒe nuwoe nye esiawo lae do fum.” Eye wòbe woagblɔ kpee be: “Meɖe kuku, lé ŋku ɖe nu siawo, ŋkɔsigɛ, ka kple atikplɔ la ŋu,+ be ame ka tɔe wonye hã.” 26  Eye Yuda lé ŋku ɖe wo ŋu hegblɔ be: “Etɔ dzɔ wu tɔnye, elabena nyemetsɔe na vinye Sela o.”+ Eye megadɔ kplii le ema megbe o.
27  Ke esime eƒe vidziɣi ɖo la, kpɔ ɖa, venɔviwo le dɔ me nɛ. 28  Esime wòle vi dzim la, ɖeka do asi ɖa, eye enumake vixela la tsɔ ka dzĩ sa ɖe eƒe asi ŋu gblɔ be: “Ame siae do gbã.” 29  Gake esi wònya he asi yi ɖe eme ko la, nɔvia do, ale be vixela la do ɣli be: “Aleke nèfe mɔ na ɖokuiwò ale!” Eya ta wona ŋkɔe be Perez.*+ 30  Emegbe nɔvia si ƒe asi ŋu wosa ka dzĩa ɖo la do, eye wona ŋkɔe be Zera.