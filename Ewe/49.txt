 Eye Yakob yɔ viaŋutsuwo gblɔ bena: “Miƒo ƒu, ne magblɔ nu si gbɔna dzɔdzɔ ge ɖe mia dzi le ɣeyiɣi siwo gbɔna me la na mi. 2  Mi Yakob viwo, miƒo ƒu, eye miɖo to, ɛ̃, miɖo to mia fofo Israel.
3  “Ruben,+ wòe nye nye ŋgɔgbevi,+ nye ŋusẽ kple nye vidziŋusẽ ƒe gɔmedzedze, bubu nyuitɔ kple ŋusẽ nyuitɔ. 4  Esi mèdzea akɔ anyi o abe tɔ dzeagbowo ene ta la, màƒo nɔviwòwo ta o, elabena ède fofowò ƒe aba dzi.+ Ɣemaɣi èƒo ɖi* nye aba. Ɛ̃, ede edzi!
5  “Nɔviwoe Simeon kple Lewi nye.+ Wotsɔ woƒe lãnuwo wɔ ŋutasẽnuwoe.+ 6  Oo, nye luʋɔ,* mègade ha kpli wo o. Oo, nye bubu,* mègawɔ ɖeka kple woƒe ha o, elabena dziku mee wowu amewo le,+ eye wotso agbeka na nyitsuwo tsɔ do dzidzɔ na wo ɖokuiwo. 7  Aɖi woƒe dziku ŋu, elabena evɔ̃ɖi akpa, kple woƒe dɔmedzoe ŋu, elabena enu sẽ akpa.+ Makaka wo ɖe Yakob me, eye mana woaka hlẽ ɖe Israel.+
8  “Ke wò, Yuda,+ nɔviwòwo akafu wò.+ Wò asi anɔ wò futɔwo ƒe ve dzi.+ Fofowò ƒe viwo abɔbɔ ɖe ŋkuwòme.+ 9  Dzatavie Yuda nye.+ Vinye, àɖu wò nuléle ahatso adzo. Emlɔ anyi hedra ɖi abe dzata ene, eye ame kae ake atse aʋuʋui? 10  Fiatikplɔ la mate ɖa le Yuda gbɔ o,+ eye gbeɖela ƒe atikplɔ hã mate ɖa le ekɔme o, va se ɖe esime Silo* nava,+ eyae dukɔwo aɖo toe.+ 11  Ede ka eƒe tedzi ɖe wainka ŋu, kple eya ŋutɔ ƒe tedzivi ɖe wainka nyui aɖe ŋu; anya eƒe avɔ ɖe wain me kple eƒe awu ɖe waintsetse me tsi me. 12  Wain na eƒe ŋkuwo biã, eye notsi na eƒe aɖuwo fu tititi.
13  “Zebulon+ anɔ ƒuta, eye wòanɔ ƒuta afi si wodea seke tɔdziʋuwo ɖo,+ eye eƒe mlɔenu kekeake anɔ Sidon+ lɔƒo.
14  “Isakar+ nye tedzi si ƒu sesẽwo le lãme na, eye wòmlɔ anyi ɖe sɔkpaŋukotoku eveawo dome. 15  Akpɔe be gbɔɖemeƒe la nyo, eye be anyigba la nyo ŋutɔ. Abɔbɔ atsɔ agba ɖe eƒe abɔta, eye wòazu dzizizidɔwɔla.
16  “Dan+ anye Israel-toawo dometɔ ɖeka ahadrɔ̃ ʋɔnu dukɔ la.+ 17  Dan nenɔ abe da si le mɔ to, dzakpata si le afɔmɔ to, eye wòɖua afɔkpodzi na sɔ, ale be edola dzea anyi megbemegbee la ene.+ 18  Oo Yehowa, manɔ wò xɔname lalam.
19  “Ke adzohawo adze Gad+ dzi, gake eya hã ayɔ wo ɖe enu.+
20  “Aser+ ƒe nuɖuɖu ado agbogbo,* eye ana nuɖuɖu vivi siwo dze fiawo.+
21  “Naftali+ nye zinɔ tsralɛ. Nya viviwo le esi wògblɔna.+
22  “Yosef+ nye ati tseku ƒe dzeɖexɛ, ati tseku si le tsidzɔƒe, eɖe eƒe alɔwo wògbɔ gli ta. 23  Ke aŋutrɔdalawo le fu ɖem nɛ vevie, wotee kple da, eye wolé fui.+ 24  Gake eƒe dati le enɔƒe,+ eƒe asi tsɔna eye ŋusẽ le eŋu.+ Esia tso Yakob ƒe ŋusẽtɔ la, alẽkplɔla la, Israel ƒe kpe la gbɔ. 25  Eya* tso fofowò ƒe Mawu la gbɔ, eyae akpe ɖe ŋuwò, ele Ŋusẽkatãtɔ la gbɔ, eyae atsɔ yayra siwo tso dziƒo kple yayra siwo tso agume+ kpakple no kple vidzidɔ ayra wò. 26  Fofowò ƒe yayrawo agbɔ to siwo li tegbee la ƒe yayrawo kple togbɛ siwo li ɖaa la ƒe nu veviwo ŋu.+ Woanɔ Yosef ƒe ta dzi, ame si woɖe ɖe vovo tso nɔviawo dome la ƒe dzodome.+
27  “Benyamin+ anɔ nu vuvum abe amegãxi ene.+ Ŋdi la aɖu eƒe nuléle, eye wòama aboyonu le fiẽ.”+
28  Ame siawo mee Israel-to wuieveawo dzɔ tso, eye nya siawoe wo fofo gblɔ na wo esime wòle wo yram. Ale wòyra wo dometɔ ɖe sia ɖe wotɔwotɔe.+
29  Emegbe ede se siawo na wo be: “Wole tsɔ ye ge akpe ɖe nye amewo ŋu.*+ Miɖim ɖe fofonyewo gbɔ le agado si le Hititɔ Efron ƒe anyigba dzi la me,+ 30  le agado si le Makepela-nyigba dzi le Mamre ŋgɔ, le Kanaan-nyigba dzi la me; eyae nye anyigba si Abraham ƒle le Hititɔ Efron si wòzu eƒe ameɖiƒe. 31  Afi mae woɖi Abraham kple srɔ̃a Sara+ ɖo. Afi mae woɖi Isak+ kple srɔ̃a Rebeka ɖo, eye afi mae meɖi Lea ɖo. 32  Het viwo+ sie woƒle anyigba la kple agado si le edzi la le.”
33  Ale Yakob wu nya siwo le esi na viawo la nu. Eye wòkɔ afɔ da ɖe abati la dzi, eye eƒe gbɔgbɔ nu tso, eye wotsɔe kpe ɖe eƒe amewo ŋu.