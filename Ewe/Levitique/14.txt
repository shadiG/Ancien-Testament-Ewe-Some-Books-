Yehowa gagblɔ na Mose be: 2  “Esiae anye se si dzi woazɔ ɖo le gbe si gbe woakplɔ anyidɔléla* aɖe ava nunɔla la gbɔ be wòaɖo kpe edzi be eŋu kɔ.+ 3  Nunɔla la nayi asaɖa la godo aɖalé ŋku ɖe eŋu. Ne anyidɔ* la vɔ le anyidɔlélaa ŋu la, 4  ekema nunɔla la nana wòatsɔ xevi gbagbe eve siwo ŋu kɔ, sederti, ka dzĩ kple isop gbe avɛ be woatsɔ akɔ eŋu.+ 5  Nunɔlaa nana woatso xeviawo dometɔ ɖeka ɖe tɔsisi me tsi si le ze me la ŋgɔ. 6  Ke wòatsɔ xevi gbagbe la, sederti la, ka dzĩ la kple isop gbe la anyrɔ ɖe xeviʋu si woɖuɖu ɖe tɔsisi me tsia me la me. 7  Eye wòahlẽe ɖe ame si le eɖokui ŋu kɔm tso anyidɔ me la ŋu zi adre, eye wòagblɔ be eŋu kɔ, eye wòaɖe asi le xevi gbagbe la ŋu ɖo ɖe gbe me.+
8  “Eyome ame si le eɖokui ŋu kɔm la nanya eƒe awuwo, alũ eŋuti fuwo katã ahale tsi be eŋu nakɔ. Emegbe ekpɔ mɔ ava asaɖa la me, gake wòatsi eƒe agbadɔ godo ŋkeke adre. 9  Le ŋkeke adrea gbe la, wòalũ ta kple ge kpakple adzugo. Ne elũ eŋuti fuwo katã vɔ la, wòanya eƒe awuwo ahale tsi be eŋu nakɔ.
10  “Le ŋkeke enyia gbe la, wòatsɔ alẽtsui eve siwo sɔ blibo kple alẽnɔe+ ɖeka si xɔ ƒe ɖeka, si sɔ blibo kple wɔ memee efa* me mama ɖe ewo ƒe akpa etɔ̃ si wotsɔ ami dzabae la avɛ wòanye nuɖuvɔsa,+ hekpe ɖe ami lɔg* ɖeka ŋu.+ 11  Eye nunɔla si gblɔ be eŋu kɔ la nakplɔ ame si le eɖokui ŋu kɔm la ahatsɔ vɔsanuawo akpe ɖe eŋu ava Yehowa ŋkume le takpegbadɔ la nu. 12  Nunɔlaa natsɔ alẽtsuiawo dometɔ ɖeka asa fɔɖivɔ+ hekpe ɖe ami lɔg ɖeka la ŋu, eye wòanyè wo woazu nunyèvɔsa le Yehowa ŋkume.+ 13  Eyome wòawu alẽtsui la le teƒe kɔkɔe, afi si wowua nuvɔ̃vɔsalã kple numevɔsalã la le,+ elabena nuvɔ̃vɔsalã la nye nunɔla la tɔ+ abe fɔɖivɔsalã la ke ene. Nu kɔkɔewo ƒe nu kɔkɔe wònye.+
14  “Eye nunɔla la natsɔ fɔɖivɔsalã la ƒe ʋu la ƒe ɖe asisii ɖe ame si le eɖokui ŋu kɔm la ƒe ɖusitogboe, eƒe nuɖusidegblefetsu kple eƒe ɖusifɔdegblefetsu ŋu. 15  Nunɔla la nakɔ ami lɔg ɖeka+ la ƒe ɖe ɖe eya ŋutɔ ƒe miasiƒome. 16  Eye nunɔla la nade eƒe nuɖusisibidɛ ami si le eƒe miasiƒome la me ahlẽe zi adre le Yehowa ŋkume. 17  Eyome nunɔla la nasisi ami si le eƒe asiƒome la ƒe ɖe ɖe ame si le eɖokui ŋu kɔm la ƒe ɖusitogboe, eƒe nuɖusidegblefetsu kple eƒe ɖusifɔdegblefetsu ŋu, ɖe teƒe siwo wòsisi fɔɖivɔsalã ƒe ʋua ɖo la dzi. 18  Nunɔla la natsɔ ami si susɔ ɖe eƒe asiƒome la asi ɖe ta na ame si le eɖokui ŋu kɔm la, be wòalé avu ɖe eta le Yehowa ŋkume.+
19  “Nunɔla la natsɔ nuvɔ̃vɔsalã+ la asa vɔe atsɔ alé avu ɖe ame si le eɖokui ŋu kɔm tso eƒe ɖiƒoƒo me la ta, eye wòawu numevɔsalã la. 20  Eyome nunɔlaa nasa numevɔ kple nuɖuvɔ+ la le vɔsamlekpuia dzi atsɔ alé avu ɖe amea ta+ be eŋu nakɔ.+
21  “Ke ne amea da ahe, eye nu mede edzi boo o la, ekema wòatsɔ alẽtsui ɖeka vɛ be woatsɔ asa fɔɖivɔ, be wòanye nunyèvɔsa si woatsɔ alé avu ɖe eta, kple wɔ memee efa me mama ɖe ewo ƒe akpa ɖeka* si wotsɔ ami dzabae be wòanye nuɖuvɔsa, kple ami lɔg ɖeka, 22  kpakple akpakpa* eve alo ahɔnɛvi eve le eƒe ŋutete nu. Woatsɔ ɖeka asa nuvɔ̃vɔ ahatsɔ evelia asa numevɔ.+ 23  Le ŋkeke enyia gbe+ la, wòatsɔ wo vɛ na nunɔlaa le takpegbadɔa nu le Yehowa ŋkume,+ be woaɖo kpe edzi be eŋu kɔ.
24  “Nunɔla la natsɔ alẽtsui si woatsɔ asa fɔɖivɔ+ kple ami lɔg ɖeka la, eye wòanyè wo woazu nunyèvɔsa le Yehowa ŋkume.+ 25  Nunɔla la nawu alẽtsui si woatsɔ asa fɔɖivɔ la, eye wòasisi fɔɖivɔsalã la ƒe ʋu la ƒe ɖe ɖe ame si le eɖokui ŋu kɔm la ƒe ɖusitogboe, eƒe nuɖusidegblefetsu kple eƒe ɖusifɔdegblefetsu ŋu.+ 26  Nunɔla la nakɔ ami la ƒe ɖe ɖe eya ŋutɔ ƒe miasiƒome,+ 27  eye wòatsɔ eƒe nuɖusisibidɛ ahlẽ ami si le eƒe miasiƒome la ƒe ɖe zi adre le Yehowa ŋkume. 28  Eye nunɔla la nasisi ami si le eƒe asiƒome la ƒe ɖe ɖe ame si le eɖokui ŋu kɔm la ƒe ɖusitogboe, eƒe nuɖusidegblefetsu kple eƒe ɖusifɔdegblefetsu ŋu, ɖe teƒe siwo wòsisi fɔɖivɔsalãa ƒe ʋua ɖo la dzi. 29  Eye nunɔla la nasi ami si susɔ ɖe eƒe asiƒome la ɖe ta na ame si le eɖokui ŋu kɔm la, be wòalé avu ɖe eta le Yehowa ŋkume.
30  “Atsɔ akpakpaawo loo alo ahɔnɛviawo dometɔ ɖeka, esi amea te ŋu na,+ 31  si nye esi nu eƒe ŋutete de la dometɔ ɖeka asa nuvɔ̃vɔ, eye wòatsɔ evelia asa numevɔ+ hekpe ɖe nuɖuvɔsa la ŋu, be nunɔla la nalé avu ɖe ame si le eɖokui ŋu kɔm la ta le Yehowa ŋkume.+
32  “Esiae nye se si dzi ame si ŋu anyidɔ nɔ evɔ nu mede edzi o la awɔ ɖo le ɣeyiɣi si me wole eŋu kɔm.”
33  Yehowa gblɔ na Mose kple Aron be: 34  “Ne mieva Kanaan-nyigba+ si metsɔ na mi be wòanye mia tɔ+ dzi, eye mena anyidɔ+ do ɖe xɔ aɖe ŋu le miaƒe anyigba dzi la, 35  ekema aƒea tɔ la nava gblɔ na nunɔla la be: ‘Nane do ɖe nye xɔ ŋu abe dɔvɔ̃ ene.’ 36  Nunɔla la nade se be woafɔ nu sia nu ado goe le xɔa me hafi wòava lé ŋku ɖe dɔa ŋu, ale be wòagava gblɔ be nu siwo katã le xɔa me la zu nu makɔmakɔwo o. Emegbe hafi nunɔla la nayi aɖalé ŋku ɖe xɔ la ŋu. 37  Ne eva kpɔ dɔa le xɔa ƒe gliwo ŋu eye wòkpɔ be glia ƒe akpa aɖewo nyé ɖe eme wu eƒe akpa bubuwo eye teƒea ƒe amadede nye aŋutiɖiɖi kple gbemu tsaka alo biã vie la, 38  ekema nunɔla la nado go le xɔa me ayi gota, eye wòatu ʋɔa ŋkeke adre.+
39  “Nunɔla la natrɔ ava lé ŋku ɖe eŋu le ŋkeke adrea gbe. Ne anyidɔ la keke ɖe enu le xɔa ƒe gliwo ŋu la, 40  ekema nunɔla la nade se be woaho kpe siwo ŋu dɔa le atsɔ aƒu gbe ɖe teƒe makɔmakɔ le dua godo. 41  Eye wòana woaƒlɔ xɔa ƒe gli ŋu keŋ le eme eye woalɔ anyia ava kɔ ɖe teƒe makɔmakɔ le dua godo. 42  Eyome wòana woaɖo kpe bubuwo ɖe esiwo woho la teƒe, eye woablu anyi bubu atsɔ azrɔ̃ xɔa ŋu.
43  “Ke ne woho kpeawo ɖa, eye wodza gli la ŋu hegbugbɔ zrɔ̃ eŋu hafi dɔa gado ɖe xɔa ŋu ake la, 44  ekema nunɔla la nava lé ŋku ɖe eŋu. Ne dɔa kaka ɖe xɔa ŋu la, ekema anyidɔ vɔ̃ɖie+ wònye le xɔa ŋu. Xɔa ŋu mekɔ o. 45  Nena woagbã xɔ la eye woalɔ kpeawo, ʋuƒoawo kple xɔa ƒe anyi la katã aɖakɔ ɖe teƒe makɔmakɔ le dua godo.+ 46  Ke ne ame aɖe ge ɖe xɔa me le ŋkeke siwo me wòle be ʋɔa nanɔ tutu+ la, eŋu mekɔ o va se ɖe fiẽ;+ 47  ame sia ame si mlɔ xɔa me la nanya eƒe awuwo, eye ame sia ame si ɖu nu le xɔa me la nanya eƒe awuwo.
48  “Ke ne wogbugbɔ zrɔ̃ xɔa ŋu vɔ, eye nunɔla la va lé ŋku ɖe eŋu, eye wòkpɔ be dɔa mekaka ɖe xɔa ŋu o la, ekema nunɔla la nagblɔ be xɔa ŋu kɔ, elabena dɔa vɔ le eŋu. 49  Eye woatsɔ xevi eve, sederti, ka dzĩ kple isop gbe+ vɛ be woatsɔ akɔ* xɔa ŋu. 50  Atso xeviawo dometɔ ɖeka ɖe tɔsisi me tsi si le ze me la ŋgɔ. 51  Eye wòatsɔ sederti la, isop gbe la, ka dzĩ la kple xevi gbagbe la anyrɔ ɖe xeviʋu si woɖuɖu ɖe tɔsisi me tsi ŋgɔ la me ahlẽ ɖe xɔ la ŋu zi adre.+ 52  Eye wòatsɔ xevi la ƒe ʋu, tɔsisi me tsi la, xevi gbagbe la, sederti la, isop gbe la kple ka dzĩ la aɖe vɔ̃ ɖa le xɔa ŋu ahakɔ eŋu. 53  Eyome wòaɖe asi le xevi gbagbe la ŋu le dua godo ɖo ɖe gbe me, ne wòalé avu ɖe xɔ la ta be eŋu nakɔ.
54  “Esiawoe nye se siwo ku ɖe anyidɔ ɖe sia ɖe, dɔ si do ɖe ɖa alo ge me,+ 55  anyidɔ si do ɖe nudodo+ aɖe me alo xɔ+ aɖe ŋu, 56  nane si do ɖe ame ŋu, dzi si do ɖe ŋutigbalẽ ŋu, alo ŋutigbalẽ si ɖe bo+ la ŋuti. 57  Esiawoe nye mɔfiame siwo ana woanya be nane ŋu kɔ loo alo eŋu mekɔ o.+ Esiae nye anyidɔ ŋuti se.”