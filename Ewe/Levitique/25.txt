 Yehowa gagblɔ na Mose le Sinai To la dzi be: 2  “Gblɔ na Israel-viwo be, ‘Ne mieva ɖo anyigba si metsɔ le mia na ge dzi+ la, mina anyigba la nagbɔ ɖe eme wòanye sabat na Yehowa.+ 3  Ƒe ade nàƒã nu ɖe wò agble me, ƒe ade nàɖe wò wainkawo ŋu, eye nàƒo agblemenuwo nu ƒu.+ 4  Ke anyigba la nagbɔ ɖe eme le ƒe adrelia me, wòanye dzudzɔ blibo ƒe sabat na Yehowa. Mègade agble alo aɖe wò wainkawo ŋu o. 5  Mègaxa nuku siwo mie ɖe flu me* la o, eye mègaxa wò wainka si ŋu womeɖe o la ƒe tsetsewo o. Anyigba la nagbɔ ɖe eme ƒe blibo ɖeka. 6  Ke anyigba la ana nuɖuɖu mi le eƒe sabat dzi,* wò ŋutɔ, wò kluvi, wò kosi, wò dɔwɔla kple amedzrovi si le gbɔwò, 7  wò aƒemelã kple gbemelã siwo le wò anyigba dzi. Nu siwo katã anyigba la awɔ la nanye nuɖuɖu na mi.
8  “‘Xlẽ sabat-ƒe adre, ƒe adre teƒe adre, eye sabat-ƒe adreawo nanye ƒe blaene vɔ asieke. 9  Eye nàku lãdzo sesĩe le ɣleti adrelia ƒe ŋkeke ewolia dzi. Enye Avuléŋkeke,+ si dzi miaku lãdzo le miaƒe duwo katã me. 10  Miakɔ ƒe blaatɔ̃lia ŋu ahaɖe gbeƒã ablɔɖe le anyigba la dzi na edzinɔlawo katã.+ Azu Ablɔɖeƒe na mi, ale be mia dometɔ ɖe sia ɖe nagaxɔ eƒe nunɔamesi, eye mia dometɔ ɖe sia ɖe nagatrɔ ayi eƒe ƒometɔwo gbɔ.+ 11  Ablɔɖeƒee ƒe blaatɔ̃lia ma anye na mi. Migaƒã nu alo axa nuku siwo mie ɖe flu me alo axa wainka si ŋu womeɖe o la ƒe tsetsewo o.+ 12  Elabena Ablɔɖeƒe wònye. Nenɔ kɔkɔe na mi. Miate ŋu aɖu nuku siwo anyigba la ŋutɔ wɔ.+
13  “‘Mia dometɔ ɖe sia ɖe nagaxɔ eƒe nunɔamesi le Ablɔɖeƒe la me.+ 14  Ne miele nu dzram na mia havi alo miele nu ƒlem le mia havi si la, migatafa mia nɔewo o.+ 15  Ne èbe yeaƒle anyigba le hawòvi si la, woabui ɖe ƒe ale si nu va yi tso Ablɔɖeƒea dzi la nu; eye woabu anyigba si wòadzra na wò la ɖe ƒe ale si nu nàŋe agblemenukuawoe la nu.+ 16  Ne anyigba la anɔ asiwòme ƒe geɖe la, eƒe asi ayi dzi, eye ne ƒe ʋɛ aɖewo koe la, ke eƒe asi abɔbɔ, elabena nuŋeɣiwo nue woadzrae na wò ɖo. 17  Mia dometɔ aɖeke megatafa ehavi o,+ ke boŋ mivɔ̃ mia Mawu la,+ elabena nyee nye Yehowa, mia Mawu.+ 18  Ne miewɔ nye sewo dzi eye mielé nye ʋɔnudrɔ̃ɖoɖowo me ɖe asi la, mianɔ dedie le anyigba la dzi.+ 19  Anyigba la awɔ nu na mi,+ eye miaɖu nu aɖi ƒo ahanɔ dedie le edzi.+
20  “‘Ke ne miabia be, “Nu ka ɖu ge míala le ƒe adrelia me esi wònye be míate ŋu aƒã nu loo alo axa míaƒe agblemenukuwo o?”+ la, 21  ekema minyae be, mayra mi le ƒe adelia me, eye anyigba la awɔ nu wòade ƒe etɔ̃ nu.+ 22  Miaƒã nu le ƒe enyilia me, eye mianɔ agblemenuku xoxoawo ɖum va se ɖe ƒe asiekelia me. Mianɔ xoxoa ɖum va se ɖe esime nuku yeyeawo nado.
23  “‘Womadzra anyigba la ɖikaa o,+ elabena tɔnyee anyigba la nye.+ Elabena amedzroviwo kple anyigba la dzi nɔlawo koe mienye le ŋkunyeme.+ 24  Le miaƒe nutowo katã me la, ele be woaʋu mɔnukpɔkpɔ ɖi be ame si dzra anyigba la nagate ŋu agbugbɔe aƒle.
25  “‘Ne hiã tu nɔviwò, eye wòdzra eƒe nunɔamesi ƒe ɖe la, eƒe ƒometɔ kplikplikpli ate ŋu agaxɔ nu si nɔvia tsɔ dzra la aƒle.+ 26  Ke ne ame aɖeke meli si agaxɔ eƒe nuwo aƒle o, eye nane va su eya ŋutɔ si wòbe yeagbugbɔe aƒle la, 27  ekema wòabu ƒe siwo va yi tso esime wòdzrae, eye wòagbugbɔ ƒe siwo susɔ la ƒe ga ana ame si wòdzrae na, eye wòagaxɔ eƒe nunɔamesi la.+
28  “‘Ke ne nu mesu esi wòatsɔ axe fea na amea o la, ekema nu si wòdzra la nanɔ eƒlela si me va se ɖe Ablɔɖeƒe+ la dzi. Le Ablɔɖeƒea me la, nunɔamesia agatrɔ azu nutɔa tɔ, eye wòagaxɔ eƒe nu.+
29  “‘Ne ame aɖe dzra aƒe le du si ŋu woɖo gli ɖo me la, ekpɔ mɔ agaxɔe aƒle le ƒe ɖeka me. Gome le esi be wòagbugbɔe aƒle+ le ƒe blibo ɖeka me. 30  Ke ne womegbugbɔ aƒe si le du si ŋu woɖo gli ɖo la me ƒle hafi ƒe bliboa wu enu o la, ekema azu eƒlela tɔ ɖikaa na eƒe dzidzimeviwo. Mado le esi me le Ablɔɖeƒe la me o. 31  Ke woabu aƒe siwo le du siwo ŋu womeɖo gli ɖo o me la abe agbledenyigba ke ene. Wokpɔ mɔ agaxɔe aƒle, eye woaɖe asi le eŋu le Ablɔɖeƒe la me.
32  “‘Ke aƒe siwo le Lewi viwo ƒe duwo+ me ya la, Lewi viwo kpɔ mɔ agaxɔe aƒle ɣesiaɣi. 33  Ne womegbugbɔ Lewi vi aɖe ƒe aƒe si wòdzra le eƒe dua me la ƒle o la, ekema woaɖe asi le aƒea ŋu le Ablɔɖeƒe+ la me, elabena aƒe siwo le Lewi viwo ƒe duwo me la nye woƒe nunɔamesi le Israel-viwo dome.+ 34  Azɔ hã, womadzra lãnyiƒe+ si le woƒe duwo ŋu la o, elabena nunɔamesi wònye na wo ɖaa.
35  “‘Ne hiã tu nɔviwò ale be megate ŋu le eƒe nuhiahiãwo gbɔ kpɔm o la, ekema kpe ɖe eŋu+ abe ale si nàwɔ na amedzrovi kple ame si ʋu va tsi mia gbɔ+ la ene, be nàxɔe ɖe agbe. 36  Mègaxɔ deme le nɔviwò si loo alo adi viɖe le eŋu o,+ ke boŋ vɔ̃ wò Mawu la;+ eye nàxɔ nɔviwò si le gbɔwò la ɖe agbe. 37  Mègado ga nɛ abia deme o,+ eye ne ètsɔ nuɖuɖu nɛ la, mègaxɔ ɖeke ɖe edzi o. 38  Nyee nye Yehowa, mia Mawu, ame si kplɔ mi tso Egipte-nyigba dzi,+ be matsɔ Kanaan-nyigba la ana mi, ne mianyae be nyee nye mia Mawu.+
39  “‘Ne hiã tu nɔviwò, eye wòhiã be wòadzra eɖokui na wò+ la, mègazãe abe kluvi ene o.+ 40  Nenɔ gbɔwò abe apadɔwɔla ene,+ abe ame si ʋu va tsi gbɔwò ene. Nesubɔ wò va se ɖe Ablɔɖeƒe la dzi. 41  Emegbe nàɖe asi le eya kple viawo ŋu ne wòatrɔ ayi eƒe ƒometɔwo kple fofoawo ƒe domenyinu gbɔ.+ 42  Elabena nye kluvi siwo mekplɔ tso Egipte-nyigba dzi lae wonye.+ Woagadzra wo ɖokuiwo azu kluviwo na amewo o. 43  Mègasẽ ŋuta le eŋu o;+ vɔ̃ wò Mawu la.+ 44  Miate ŋu aƒle kluvi kple kosiwo tso dukɔ siwo ƒo xlã mi la me woazu mia tɔ. 45  Miate ŋu aƒle amedzro siwo le mia gbɔ la ƒe viwo+ kple wo viwo ƒe vi siwo wodzi le miaƒe anyigba dzi la hã, eye woazu mia tɔ. 46  Miagblẽ wo ɖi na mia megbeviwo woazu wo tɔ tegbee. Miate ŋu ana woawɔ dɔ na mi. Ke migasẽ ŋuta le mia nɔvi Israel-viwo ŋu ate wo ɖe to o.+
47  “‘Ke ne alɔme va le amedzrovi alo ame si ʋu va tsi mia gbɔ la si, eye hiã tu nɔviwò ale be wòva hiã be wòadzra eɖokui na amedzrovi ma alo ame si ʋu va tsi mia gbɔ, alo amedzroa ƒe ƒometɔ aɖe la, 48  gome le ame si dzra eɖokui la si ɣesiaɣi be woagbugbɔ axɔe aƒle. Nɔviawo dometɔ ɖeka ate ŋu axe fea axɔe.+ 49  Fofoa nɔviŋutsu alo fofoa nɔviŋutsu ƒe vi ate ŋu axe fea axɔe, alo eƒe ƒometɔ kplikplikpli ɖe sia ɖe ate ŋu axe fea axɔe.
“‘Alo ne alɔme va le esi la, ekema eya ŋutɔ naxe fea agbugbɔ eɖokui aƒle.+ 50  Eya kple eƒlela woaxlẽ ƒeawo tso ƒe si me wòdzra eɖokui nɛ va se ɖe Ablɔɖeƒe+ la dzi, eye ƒeawo ƒe xexlẽme nue woabu eƒlega la ɖo.+ Ale si wobua apadɔwɔla ƒe dɔwɔŋkekewoe la, nenemae woabui.+ 51  Ne ƒe geɖe gasusɔ la, ekema woabu fe si wòaxe na eƒlela atsɔ axɔ eɖokui la ɖe ƒe siwo susɔ la nu. 52  Ke ne ƒe ʋɛ aɖewo koe susɔ ne Ablɔɖeƒea naɖo la, ekema woabui ɖe ƒe siwo susɔ la nu, ne wòaxee atsɔ axɔ eɖokui. 53  Le ƒe siwo katã me wòanɔ egbɔ la, nenɔ kplii abe apadɔwɔla ene; mègazi kpi wòasẽ ŋuta le eŋu o.+ 54  Ke ne mate ŋu agbugbɔ eɖokui aƒle le ɖoɖo siawo nu o la, ekema woaɖe asi le eŋu wòadzo le Ablɔɖeƒe+ la me, eya kple viawo siaa.
55  “‘Elabena nye ŋutɔ nye kluviwoe Israel-viwo nye. Nye kluvi siwo mekplɔ tso Egipte-nyigba dzie wonye.+ Nyee nye Yehowa, mia Mawu.
