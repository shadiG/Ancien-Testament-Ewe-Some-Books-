Yehowa gagblɔ na Mose kple Aron be: 2  “Migblɔ na Israel-viwo be, ‘Ne ŋutsu aɖe le afu ɖɔm la, ekema tsi si le dodom le eƒe ŋutsu me la na eŋu mekɔ o.+ 3  Eŋu mekɔ o, eɖanye be tsia kpɔtɔ le dodom le eŋu loo alo ena eƒe ŋutsu me xe o, eŋu mekɔ o.
4  “‘Aba sia aba si dzi ŋutsu si le afu ɖɔm amlɔ la ŋu mekɔ o, eye nu sia nu si dzi wòanɔ anyi ɖo la ŋu mekɔ o. 5  Ame si ka asi eƒe aba ŋu la nanya eƒe awuwo ahale tsi, eye eŋu mekɔ o va se ɖe fiẽ.+ 6  Ame sia ame si nɔ anyi ɖe nu si dzi afuɖɔla nɔ la nanya eƒe awuwo ahale tsi, eye eŋu mekɔ o va se ɖe fiẽ. 7  Ame sia ame si ka asi afuɖɔla ŋu la nanya eƒe awuwo ahale tsi, eye eŋu mekɔ o va se ɖe fiẽ. 8  Ne afuɖɔla aɖe ɖe ta ɖe ame aɖe si ŋu kɔ ŋuti la, ekema amea nanya eƒe awuwo ahale tsi, eye eŋu mekɔ o va se ɖe fiẽ. 9  Sɔkpa ɖe sia ɖe si dzi ŋutsu si le afu ɖɔm anɔ la ŋu mekɔ o. 10  Eye ame sia ame si aka asi nu bubu ɖe sia ɖe si dzi wònɔ ŋu la, ŋu mekɔ o va se ɖe fiẽ, ame si fɔ nu siawo la nanya eƒe awuwo ahale tsi, eye eŋu mekɔ o va se ɖe fiẽ. 11  Ne afuɖɔla+ meklɔ asi hafi ka asi ame aɖe ŋu o la, ekema amea nanya eƒe awuwo ahale tsi, eye eŋu mekɔ o va se ɖe fiẽ. 12  Woagbã anyinu si ŋu afuɖɔla ka asii la, eye ne atinu ŋue wòka asii la, ekema woaklɔe kple tsi.+
13  “‘Ne tsi si le dodom le ŋutsua ŋu nu tso la, ekema wòaxlẽ ŋkeke adre hena eŋukɔkɔ, eye wòanya eƒe awuwo ahale tɔsisi me tsi be eŋu nakɔ.+ 14  Le ŋkeke enyia gbe la, wòatsɔ akpakpa* eve alo ahɔnɛvi+ eve ɖe asi ava Yehowa ŋkume le takpegbadɔa nu, eye wòatsɔ wo ana nunɔla la. 15  Nunɔlaa natsɔ ɖeka asa nuvɔ̃vɔ, eye wòatsɔ evelia asa numevɔ, eye nunɔla la nalé avu ɖe eta le Yehowa ŋkume le tsi si do le eŋu la ta.
16  “‘Ne ŋutsu aɖe nyè tsi la, ekema wòale tsi, eye eŋu mekɔ o va se ɖe fiẽ.+ 17  Wòanya awu sia awu kple lãgbalẽ sia lãgbalẽ si ŋu eƒe tsinyènye kɔ ɖo la, eye eŋu mekɔ o va se ɖe fiẽ.
18  “‘Ne ŋutsu aɖe dɔ nyɔnu gbɔ eye wònyè tsi la, ekema woale tsi, eye wo ŋu mekɔ o va se ɖe fiẽ.+
19  “‘Ne nyɔnu aɖe ɖo asi anyi eye ʋu le dodom le eŋu la, ekema eŋu mekɔ o ŋkeke adre.+ Ame sia ame si ka asi eŋu la ŋu mekɔ o va se ɖe fiẽ.+ 20  Nu sia nu si dzi wòamlɔ le eƒe asiɖoanyiɣia ŋu mekɔ o, eye nu sia nu si dzi wòanɔ la hã ŋu mekɔ o.+ 21  Ame sia ame si ka asi eƒe aba ŋu la nanya eƒe awuwo ahale tsi, eye eŋu mekɔ o va se ɖe fiẽ. 22  Ame sia ame si ka asi nu sia nu si dzi wònɔ anyi ɖo ŋu la nanya eƒe awuwo ahale tsi, eye eŋu mekɔ o va se ɖe fiẽ. 23  Eɖanye aba alo nu bubu aɖe dzie nyɔnua nɔ anyi ɖo o, ame si ka asi nua ŋu la ŋu mekɔ o va se ɖe fiẽ.+ 24  Ne ŋutsu dɔ egbɔ le eƒe asiɖoanyiɣi esi eŋu mekɔ o eye ʋua ɖe ɖe ŋutsua ŋu+ la, ekema ŋutsua ŋu mekɔ o ŋkeke adre, eye aba sia aba si dzi ŋutsua mlɔ la ŋu mekɔ o.
25  “‘Ne ʋu do le nyɔnu aɖe ŋu ŋkeke geɖe+ evɔ eƒe asiɖoanyiɣi+ meɖo o, alo ʋu do le eŋu wòdidi wu ɣeyiɣi si eƒe asiɖoanyi xɔna la, ekema ŋkeke siwo katã me ʋua le eŋu la, eŋu mekɔ o abe ale si wònɔna le eƒe asiɖoanyiɣia ke ene. 26  Aba sia aba si dzi wòamlɔ le ŋkeke siwo me ʋua le dodom le eŋu la ŋu mekɔ o, abe eƒe asiɖoanyiɣi ƒe aba la ke ene,+ eye nu sia nu si dzi wòanɔ anyi ɖo la ŋu mekɔ o abe ale si wòle le eƒe asiɖoanyiɣia ke ene. 27  Ame sia ame si ka asi nuawo ŋu la ŋu mekɔ o, eye wòanya eƒe awuwo ahale tsi, eye eŋu mekɔ o va se ɖe fiẽ.+
28  “‘Ke ne ʋu si le dodom le eŋu nu tso la, ekema wòaxlẽ ŋkeke adre, eye emegbe eŋu akɔ.+ 29  Le ŋkeke enyia gbe la, wòatsɔ akpakpa eve alo ahɔnɛvi+ eve avɛ na nunɔla la le takpegbadɔa nu.+ 30  Nunɔla la natsɔ ɖeka asa nuvɔ̃vɔ, eye wòatsɔ evelia asa numevɔ, eye nunɔlaa nalé avu ɖe eta le Yehowa ŋkume le ʋu si do le eŋu si na eŋu mekɔ o la ta.+
31  “‘Mina Israel-viwo naɖe wo ɖokuiwo ɖa tso nu siwo ana wo ŋu makɔ o la gbɔ, ne woagagblẽ kɔ ɖo na nye avɔgbadɔ si le wo dome+ le esi wo ŋu mekɔ o ta ne woaku o.
32  “‘Esiae nye ŋutsu si le afu ɖɔm kple ŋutsu si nyè tsi,+ si na eŋu mekɔ o la ŋuti se; 33  kple nyɔnu si ɖo asi anyi, si na eŋu mekɔ o,+ kpakple ame sia ame si ŋu nane le dodom le, eɖanye ŋutsu alo nyɔnu o,+ alo ŋutsu si dɔ nyɔnu si ŋu mekɔ o gbɔ la, ŋuti se.’”