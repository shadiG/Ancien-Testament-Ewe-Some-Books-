Yehowa gagblɔ na Mose be: “Gblɔ na nunɔla siwo nye Aron viwo be, ‘Mia dometɔ aɖeke megaka asi ame* kuku aɖeke ŋu atsɔ aƒo ɖi eɖokui le eƒe dukɔ la dome o.+ 2  Ke eƒe ƒometɔ kplikplikpli si nye dadaa, fofoa, viaŋutsu, vianyɔnu, nɔviaŋutsu 3  kple nɔvianyɔnu, si nye ɖetugbui si meɖe srɔ̃ o la ta koe wòate ŋu aƒo ɖi eɖokui ɖo. 4  Nunɔla megaƒo ɖi eɖokui le eƒe dukɔmevi aɖeke srɔ̃nyɔnu ta atsɔ agblẽ kɔ ɖo na eɖokui o. 5  Woagaƒlɔ ta kokoe o,+ woagafɔ woƒe ge dzi o, eye woagasi wo ɖokuiwo ŋuti o.+ 6  Woanɔ kɔkɔe na woƒe Mawu,+ eye woagado vlo woƒe Mawu la ƒe ŋkɔ o,+ elabena woawoe saa dzovɔwo na Yehowa, si nye woƒe Mawu ƒe abolo,* eya ta woanɔ kɔkɔe.+ 7  Womaɖe gbolo+ alo nyɔnu si wogblẽ alo nyɔnu si srɔ̃a gbe+ o, elabena ame kɔkɔe ye nunɔla nye na eƒe Mawu. 8  Eya ta nàkɔ eŋu,+ elabena eyae saa wò Mawu ƒe nuɖuvɔ. Ame kɔkɔe wòanye na wò, elabena nye, Yehowa, ame si kɔ mia ŋu la, mele kɔkɔe.+
9  “‘Ke ne nunɔla aɖe ƒe vinyɔnu zu gbolo heƒo ɖi eɖokui la, ekema eƒo ɖi fofoa. Woawui ahatɔ dzoe.+
10  “‘Ke ame si woatia le nɔviawo dome ahakɔ ami kɔkɔe la ɖe eƒe tame+ atsɔ aɖoe nunɔlagãe be wòado awuawo+ la nagakaka ɖa ɖe ta alo adze eƒe awuwo o.+ 11  Mate ɖe ame kuku* aɖeke ŋu o.+ Maƒo ɖi eɖokui le fofoa alo dadaa gɔ̃ hã ta o. 12  Megado go le kɔkɔeƒe la ɖe esia ta o, eye megagblẽ kɔ ɖo na eƒe Mawu ƒe kɔkɔeƒe+ la hã o, elabena eƒe Mawu ƒe ami kɔkɔe+ la, si nye adzɔgbeɖeɖe ƒe dzesi la, le eŋu. Nyee nye Yehowa.
13  “‘Ele be wòaɖe ɖetugbui leaƒe.+ 14  Maɖe ahosi, nyɔnu si srɔ̃a gbe, nyɔnu si wogblẽ, alo gbolo o; ke boŋ wòaɖe eƒe dukɔmevi si nye ɖetugbui leaƒe. 15  Mele be wòahe vlododo ava viawo dzi le eƒe dukɔ la me o,+ elabena nyee nye Yehowa, ame si kɔ eŋu.’”
16  Yehowa gagblɔ na Mose be: 17  “Gblɔ na Aron be, ‘Ne viaŋutsuwo alo woƒe dzidzimeviwo dometɔ aɖe nye nuwɔametɔ la, mekpɔ mɔ ate va be yeatsɔ yeƒe Mawu ƒe abolo asa vɔe o. 18  Nuwɔametɔ aɖeke mekpɔ mɔ ate va o: ŋkuagbãtɔ, bunɔ, ame si ƒe ŋkume dɔléle aɖe gblẽ,* ame si ƒe abɔ alo afɔ ɖeka didi wu nɔvia, 19  alo ataŋeŋetɔ, abɔŋeŋetɔ, 20  alo ame si ɖo kpo, ame kpui zegede, ame si nu wɔ ŋku na, ame si dze akpa, ame si ŋu zɔlĩ le alo ame si ƒe voku to.+ 21  Nunɔla Aron ƒe dzidzimeviwo dometɔ si nye nuwɔametɔ la mekpɔ mɔ ava sa dzovɔ na Yehowa o. Mekpɔ mɔ ava be yeatsɔ yeƒe Mawu ƒe nuɖuɖu la asa vɔe o, elabena nuwɔametɔ wònye. 22  Ate ŋu aɖu eƒe Mawu la ƒe nuɖuɖu kɔkɔetɔ kekeake+ kple nuɖuɖu kɔkɔe+ la ƒe ɖe. 23  Gake mekpɔ mɔ agogo xɔmetsovɔ+ la o, eye mate ɖe vɔsamlekpui+ la ŋu o, elabena nuwɔametɔ wònye. Megagblẽ kɔ ɖo na nye kɔkɔeƒe la o,+ elabena nyee nye Yehowa, ame si kɔ wo ŋu.’”+
24  Eye Mose gblɔ nya siawo na Aron kple viaŋutsuwo kpakple Israel-viwo katã.