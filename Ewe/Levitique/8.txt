 Yehowa gagblɔ na Mose be: 2  “Kplɔ Aron kple viaŋutsuwo,+ eye nàtsɔ awuawo,+ ami kɔkɔe*+ la, nuvɔ̃vɔsa ƒe nyitsu la, agbo eveawo kple kusi si me amɔwɔ maʋamaʋã bolo+ le la, 3  eye nàna ha blibo la katã naƒo ƒu ɖe takpegbadɔa ƒe mɔnu.”
4  Eye Mose wɔ abe ale si tututu Yehowa de se nɛ ene, eye ha la ƒo ƒu ɖe takpegbadɔa ƒe mɔnu. 5  Eye Mose gblɔ na ha la be: “Nu siae Yehowa de se be míawɔ.” 6  Eye Mose na Aron kple viaŋutsuwo te va, eye wòle tsi na wo.+ 7  Emegbe edo awu ʋlaya+ la na Aron, eye wòtsɔ alidziblanu+ la bla ali dzi nɛ, edo awu ʋlaya si ŋu abɔ mele o+ la nɛ, eye wòdo kɔmewu+ nɛ, etsɔ kɔmewudziblanu*+ la bla edzi hesae sesĩe. 8  Eye wòtsɔ akɔtaɖonu+ la ɖo eŋu hetsɔ Urim kple Tumim*+ la de akɔtaɖonu la me. 9  Azɔ etsɔ tablanu+ la ɖɔ ɖe ta nɛ hetsɔ sikaga falɛ keklẽ si nye adzɔgbeɖeɖe ƒe dzesi kɔkɔe*+ la ɖo tablanu la dzi le eƒe ŋgonu, abe ale si tututu Yehowa de se na Mose ene.
10  Azɔ Mose tsɔ ami kɔkɔe la eye wòsi ami na avɔgbadɔ la kple eme nuwo katã,+ eye wòkɔ wo ŋu. 11  Emegbe ehlẽ eƒe ɖe ɖe vɔsamlekpuia ŋu zi adre tsɔ si ami na vɔsamlekpuia kple eŋu nuwo katã kpakple ze la kple eƒe zɔ la tsɔ kɔ wo ŋu. 12  Ekɔ ami kɔkɔe la ƒe ɖe ɖe Aron ƒe tame hesi ami nɛ tsɔ kɔ eŋu.+
13  Azɔ Mose na Aron viŋutsuwo te va, eye wòdo awu ʋlayawo na wo, etsɔ alidziblanuwo bla ali dzi na wo, eye wòtsɔ tablavɔ bla ta na wo,+ abe ale si tututu Yehowa de se na Mose ene.
14  Azɔ ekplɔ nuvɔ̃vɔsa ƒe nyitsu la vɛ, eye Aron kple viaŋutsuwo tsɔ woƒe asiwo ɖo nuvɔ̃vɔsa ƒe nyitsu la ƒe tame.+ 15  Eye Mose wui hede eƒe asibidɛ ʋu+ la me ge ɖe vɔsamlekpuia ƒe dzo ɖe sia ɖe ŋu, eye wòkɔ vɔsamlekpuia ŋu tso nu vɔ̃ me, ke ekɔ ʋu susɔea ɖe vɔsamlekpuia te tsɔ kɔ eŋu be woalé avu le edzi. 16  Emegbe Mose ɖe ami siwo katã le dɔkaviawo ŋu kple ami siwo le aklãa ŋu kpakple ayiku eveawo kple ami siwo le wo ŋu tsɔ do dzudzɔ ɖe vɔsamlekpuia dzi.+ 17  Eye wòna wotɔ dzo nyitsu la, eƒe agbalẽ, eƒe lã kple eƒe mĩ le asaɖa la godo,+ abe ale si Yehowa de se na Mose ene.
18  Ekplɔ numevɔsa ƒe agbo la vɛ, eye Aron kple viaŋutsuwo tsɔ woƒe asiwo ɖo agbo la ƒe tame.+ 19  Emegbe Mose wui, eye wòhlẽ ʋu la ɖe vɔsamlekpuia ƒe axawo katã ŋu. 20  Eyome Mose fli agbo la, eye wòtɔ dzo ta la, lãkɔawo kple amiawo.* 21  Etsɔ tsi kpala eƒe dɔkaviawo kple afɔawo, eye Mose tsɔ agbo bliboa do dzudzɔ ɖe vɔsamlekpuia dzi. Numevɔsa si ʋẽna lilili* lae wònye. Dzovɔsa wònye na Yehowa, abe ale si tututu Yehowa de se na Mose ene.
22  Azɔ ekplɔ agbo evelia, si nye ameɖoɖo ƒe agbo+ la vɛ, eye Aron kple viaŋutsuwo tsɔ woƒe asiwo ɖo agbo la ƒe tame.+ 23  Mose wui, eye wòtsɔ eƒe ʋu la ƒe ɖe sisi ɖe Aron ƒe ɖusitogboe, eƒe ɖusidegblefetsu kple eƒe ɖusifɔdegblefetsu ŋu. 24  Emegbe Mose na Aron viŋutsuwo te va, eye wòsisi ʋu la ƒe ɖe ɖe woƒe ɖusitogboe, woƒe ɖusidegblefetsu kple woƒe ɖusifɔdegblefetsu ŋu; ke Mose hlẽ ʋu susɔea ɖe vɔsamlekpuia ƒe axawo katã ŋu.+
25  Azɔ eɖe ami la, asike dami la, ami siwo katã le dɔkaviawo ŋu, ami siwo le aklãa ŋu, ayiku eveawo kple ami siwo le wo ŋu kpakple ɖusita la.+ 26  Eye wòtsɔ amɔwɔ maʋamaʋã bolo kotoe+ ɖeka, abolo kotoe siwo wode amii+ la ɖeka kple akpɔnɔ ɖeka le kusi si me amɔwɔ maʋamaʋã bolowo le le Yehowa ŋkume la me. Eye wòtsɔ wo da ɖe amiawo kple ɖusita la dzi. 27  Emegbe etsɔ wo katã de Aron kple viaŋutsuwo ƒe asi me, eye wònyè wo abe vɔsa si wonyè le Yehowa ŋkume ene. 28  Eye Mose xɔ wo le wo si tsɔ da ɖe numevɔsalã la dzi, eye wòtsɔ wo do dzudzɔ ɖe vɔsamlekpuia dzi. Ameɖovɔsa si ʋẽna lilili* lae wònye. Dzovɔsa wònye na Yehowa.
29  Eye Mose nyè ameɖoɖo ƒe agboa ƒe akɔ la wònye vɔsa si wonyè le Yehowa ŋkume,+ eye wòzu Mose tɔ, abe ale si Yehowa de se na Mose ene.+
30  Eye Mose tsɔ ami kɔkɔe+ la ƒe ɖe kple ʋu si le vɔsamlekpuia dzi la ƒe ɖe hlẽ ɖe Aron kple viaŋutsuawo kpakple woƒe awuwo ŋu. Ale wòkɔ Aron kple eƒe awuwo kpakple viaŋutsu siwo kpe ɖe eŋu+ la ƒe awuwo+ ŋu.
31  Azɔ Mose gblɔ na Aron kple viaŋutsuwo be: “Miɖa+ lã la le takpegbadɔa ƒe mɔnu, eye miɖui le afi ma hekpe ɖe abolo siwo le ameɖokusia me ŋu, abe ale si tututu wode se nam be, ‘Aron kple viaŋutsuwo neɖui’+ la ene. 32  Ke ne lã la kple abolo aɖe susɔ la, mitɔ dzoe.+ 33  Migadzo le takpegbadɔa ƒe mɔnu o ŋkeke adre, va se ɖe gbe si gbe mia ɖoɖo ŋkekeawo nade, elabena ŋkeke adree woatsɔ aɖo mi miazu nunɔlawo.+ 34  Yehowa de se be míawɔ nu si míewɔ egbea ne woalé avu ɖe mia ta.+ 35  Minɔ takpegbadɔa ƒe mɔnu zã kple keli ŋkeke adre,+ eye milé Yehowa ƒe ɖoɖoawo me ɖe asi,+ be miagaku o; elabena nenemae wode se nam.”
36  Eye Aron kple viaŋutsuwo wɔ nu siwo katã ƒe se Yehowa de to Mose dzi la.