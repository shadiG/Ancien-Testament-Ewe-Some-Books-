“‘Migawɔ mawu maɖinuwo na mia ɖokui o,+ migawɔ nu kpakpɛ+ alo atu trɔ̃sɔti aɖeke na mia ɖokui o, eye migawɔ kpetata+ aɖeke aɖo miaƒe anyigba dzi be miade ta agu nɛ o;+ elabena nyee nye Yehowa, mia Mawu. 2  Milé nye sabat ƒe sewo me ɖe asi, eye mide bubu deto* nye kɔkɔeƒe la ŋu. Nyee nye Yehowa.
3  “‘Ne mieyi edzi zɔ ɖe nye ɖoɖowo nu, eye mielé nye sewo me ɖe asi hewɔ wo dzi la,+ 4  ekema nye hã mana tsi nadza na mi le edzaɣi,+ anyigba la awɔ nu,+ eye ati siwo le edzi la atse nyuie. 5  Miaƒe nukuƒoɣi adidi aɖo wainxaɣi, eye wainxaɣi adidi aɖo nuƒãɣi. Miaɖu nu aɖi ƒo, eye mianɔ miaƒe anyigba dzi le dedienɔnɔ me.+ 6  Mana ŋutifafa naxɔ anyigba la dzi,+ miamlɔ anyi eye ame aɖeke mado voɖi na mi o.+ Manya lã wɔadãwo ɖa le anyigba la dzi, eye aʋawɔwɔ ƒe yi aɖeke mato miaƒe anyigba dzi ayi o. 7  Mianya miaƒe futɔwo ɖe nu, eye woatsi yi nu le mia ŋgɔ. 8  Mia dometɔ atɔ̃ anya ame alafa ɖeka ɖe nu, eye mia dometɔ alafa ɖeka anya ame akpe ewo ɖe nu, eye miaƒe futɔwo atsi miaƒe yi nu.+
9  “‘Mave mia nu,* mana miadzi asɔ gbɔ,+ eye mawɔ nubabla si le nye kpli mi dome la dzi.+ 10  Mianɔ ƒe si do ŋgɔ la ƒe nuŋeŋewo ɖum, eye ne yeyea do la, ɖeko miaɖe xoxoawo ɖa be miakpɔ teƒe na yeyea. 11  Mana nye avɔgbadɔ nanɔ mia dome,+ eye nyemagbe* mi o. 12  Mazɔ kpli mi, manye miaƒe Mawu,+ eye miawo mianye nye dukɔ.+ 13  Nyee nye Yehowa, mia Mawu, ame si kplɔ mi tso Egipte-nyigba dzi be miaganye kluvi na wo o. Nyee ŋe kɔkuti ɖa le kɔ na mi be miete ŋu fɔ ta dzi le zɔzɔm.*
14  “‘Ke ne mieɖo tom o, eye miewɔ nye sedede siawo katã dzi o,+ 15  miegbe nye sewo,+ eye nye ʋɔnudrɔ̃ɖoɖowo nyɔ ŋu na mi,* ale be miewɔ nye sededewo katã dzi o, eye mietu nye nubabla la,+ 16  ekema nye hã matsɔ nu siwo gbɔna ahe to na mi: Matsɔ yɔmekpe kple asrã sesẽ awɔ fu mi, si ana miaƒe ŋkuwo natsi, eye nu ate miaƒe agbe* ŋu. Dzodzroe miaƒã nukuwo, elabena miaƒe futɔwo aɖu wo keŋkeŋ.+ 17  Maɖe ŋku atɔ mi, eye ne miekpe aʋa kple miaƒe futɔwo la, woaɖu mia dzi;+ miaƒe ketɔwo ate mi ɖe to,+ eye ne ame aɖeke menya mi ɖe nu o hã, miade afɔ du me.+
18  “‘Ke ne nu siawo katã tu mi gake mieɖo tom o la, ekema mahe to na mi ɖe edzi zi gbɔ zi adre ɖe miaƒe nu vɔ̃wo nu. 19  Matsi miaƒe dada vivivo la nu, eye mana dziƒo nanɔ na mi abe gayibɔ ene,+ eye anyigba nanɔ na mi abe akɔbli ene. 20  Miazã miaƒe ŋusẽ ɖe yame, elabena miaƒe anyigba mawɔ nu o,+ eye ati siwo le edzi la matse ku o.
21  “‘Ke ne miegatrɔ megbe dem kokoko, eye miegbe toɖoɖom la, ekema magahe to na mi ɖe edzi zi gbɔ zi adre, ɖe miaƒe nu vɔ̃wo nu. 22  Madɔ lã wɔadãwo ɖe mia dome,+ eye woawu mia viwo,+ woavuvu miaƒe aƒemelãwo, woana miaƒe xexlẽme dzi naɖe akpɔtɔ, eye miaƒe mɔwo dzi aɖi gbɔlo.+
23  “‘Le nu siawo katã megbe ne miegbe toɖoɖo,+ eye miegatrɔ megbe dem kokoko la, 24  ekema nye hã magblẽ mi ɖi, eye magahe to na mi zi gbɔ zi adre ɖe miaƒe nu vɔ̃wo nu. 25  Maɖo yi ɖe mia dome, ne wòabia hlɔ̃ ɖe nubabla si mietu la ta.+ Ne miesi yi ɖabe ɖe miaƒe duwo me la, maɖo dɔvɔ̃ ɖe mia dome+ eye matsɔ mi ade asi na miaƒe futɔ.+ 26  Ne megblẽ miaƒe abolotsoƒe dome*+ la, ekema nyɔnu ewo amè abolo le kpo ɖeka pɛ me, eye woada miaƒe abolo hafi atsɔ ana mi;+ miaɖu nu gake miaɖi ƒo o.+
27  “‘Ke ne nu siawo katã tu mi gake mieɖo tom o, eye miegatrɔ megbe dem kokoko la, 28  ekema nye hã mado dɔmedzoe ɖe mia ŋu vevie,+ eye mahe to na mi zi gbɔ zi adre ɖe miaƒe nu vɔ̃wo nu. 29  Ale miaɖu mia viŋutsuwo kple mia vinyɔnuwo ƒe lã.+ 30  Makaka miaƒe nuxeƒewo,+ magbã nu siwo dzi miedoa dzudzɔ ʋeʋĩ ɖo, mana miaƒe kukuawo naɖo baba ɖe miaƒe legba nyɔŋu*+ gbagbãwo dzi; eye mianyɔ ŋu nam.*+ 31  Matsɔ miaƒe duwo ade asi na yi,+ makaka miaƒe kɔkɔeƒe la, eye miaƒe vɔsawo magaʋẽ ɖem lilili* o. 32  Mana anyigba la nazu gbegbe,+ eye esia awɔ moya na miaƒe futɔ siwo le edzi.+ 33  Maka mi ahlẽ ɖe dukɔwo dome,+ eye maɖe yi le aku me akplɔ mi ɖo.+ Miaƒe anyigba aɖi gbɔlo,+ eye miaƒe duwo azu glikpo.
34  “‘Ɣemaɣi la, anyigba la agbɔ ɖe eme le ɣeyiɣi siwo katã me wòzu gbegbe, esime miawo miele miaƒe futɔwo ƒe anyigba dzi. Ɣemaɣi la, anyigba la agbɔ ɖe eme* ɖe sabat siwo tsi eŋu la nu.+ 35  Anyigba la agbɔ ɖe eme le ŋkeke siwo katã me wòzu gbegbe, elabena megbɔ ɖe eme le miaƒe sabatwo ɖuɣi esime mienɔ edzi la o.
36  “‘Ke ame siwo atsi agbe+ le mia dome la, made vɔvɔ̃ woƒe dziwo me le futɔwo ƒe anyigba dzi; ne aŋgba ʋu ya la, eƒe ɖiɖi ana woasi aɖabe, abe yie nya wo ɖe nu ene, eye woadze anyi evɔ ame aɖeke menya wo ɖe nu hafi o.+ 37  Togbɔ be ame aɖeke meɖe wo ɖe nu o hã la, woanɔ wo nɔewo lɔm ƒu anyi abe yi nue wole sisim le ene. Eye miate ŋu anɔ te ɖe miaƒe futɔwo nu o.+ 38  Mia nu ayi le dukɔwo dome,+ eye miaƒe futɔwo ƒe anyigba la ami mi keŋkeŋ. 39  Ke mia dometɔ siwo susɔ la, miaƒaƒã ɖe miaƒe futɔwo ƒe anyigbawo dzi+ le miaƒe vodadawo ta. Ɛ̃, miaƒaƒã abe ale si mia fofowo ƒaƒã le woƒe vodadawo ta ene.+ 40  Eye woaʋu woawo ŋutɔwo ƒe vo si woda+ ɖe ŋunye kple wo fofowo ƒe nuteƒemawɔmawɔ me, eye woalɔ̃ ɖe edzi be yewomewɔ nuteƒe nam esime yewotrɔ megbe dem o.+ 41  Eya ta nye hã metrɔ megbe de wo+ heɖo wo ɖe woƒe futɔwo ƒe anyigba dzi.+
“‘Ðewohĩ ɣemaɣi la, woana woƒe dzi si ku atri* la nabɔbɔ,+ eye woaxe woƒe vodada ŋuti fe. 42  Eye maɖo ŋku nu, si mebla kple Yakob+ la dzi; maɖo ŋku nu, si mebla kple Isak+ kple nu, si mebla kple Abraham+ la dzi, eye maɖo ŋku anyigba la dzi. 43  Le ɣeyiɣi siwo katã me woakplɔ wo adzoe le anyigbaa dzi la, anyigba la anɔ gbɔgbɔm ɖe eme ɖe sabat siwo to eŋu+ la nu, esime wòzu gbegbe, eye ame mele edzi o. Ɣemaɣi woawo ŋutɔwo hã anɔ woƒe vodada ŋuti fe xem, elabena wogbe nye ʋɔnudrɔ̃ɖoɖowo, eye wodo vlo* nye sewo.+ 44  Ke ne wole woƒe futɔwo ƒe anyigba dzi, eye nu siawo katã dzɔ hã la, nyemagbe nu le wo gbɔ keŋkeŋ+ alo anyɔ ŋu wo, ale be matsrɔ̃ wo gbidigbidi, ne matu nubabla+ si le nye kpli wo dome la o; elabena nyee nye Yehowa, woƒe Mawu. 45  Le woawo ta maɖo ŋku nu, si mebla kple wo tɔgbui+ siwo mekplɔ tso Egipte-nyigba dzi le dukɔwo ŋkume+ la dzi, ne manye woƒe Mawu. Nyee nye Yehowa.’”
46  Esiawoe nye ɖoɖo kple ʋɔnudrɔ̃ɖoɖo kpakple se siwo Yehowa ɖo anyi le eya kple Israel-viwo dome le Sinai To la dzi to Mose dzi.