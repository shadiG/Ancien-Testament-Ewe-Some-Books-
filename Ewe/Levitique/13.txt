 Yehowa gagblɔ na Mose kple Aron be: 2  “Ne nane do ɖe ame aɖe ƒe ŋutigbalẽ ŋu, alo dzi do ɖe eŋu, alo eƒe ŋutigbalẽ ɖe bo, eye wòate ŋu anye anyidɔ*+ ye do ɖe eƒe ŋutigbalẽ ŋu la, ekema woakplɔe ava nunɔla Aron alo viaŋutsu siwo nye nunɔlawo dometɔ ɖeka gbɔ.+ 3  Nunɔla la alé ŋku ɖe nu si do ɖe eƒe ŋutigbalẽa ŋu la ŋuti. Ne fu siwo le teƒea le ɣie, eye teƒea nyé ɖe eme wu eƒe ŋutigbalẽa ƒe akpa bubuawo la, ekema anyidɔe. Nunɔla la nalé ŋku ɖe eŋu, eye wòagblɔ be eŋu mekɔ o. 4  Gake ne ŋutigbalẽ la ɖe bo hefu ɣie, teƒe la menyé ɖe eme wu eƒe ŋutigbalẽa ƒe akpa bubuawo o, eye fu la mele ɣie o la, ekema nunɔla la naɖe ame si ŋu dɔa le la ɖe aga ŋkeke adre.+ 5  Nunɔla la alé ŋku ɖe amea ŋu le ŋkeke adrea gbe. Ne dɔa gale nenema ko, eye mekaka ɖe ŋutigbalẽa me o la, ekema nunɔla la nagaɖee ɖe aga ŋkeke adre bubu.
6  “Nunɔla la nagalé ŋku ɖe amea ŋu ake le ŋkeke adrea gbe. Ne dɔa le vɔvɔm le ŋutigbalẽa me eye mekaka ɖe edzi o la, ekema nunɔla la nagblɔ be eŋu kɔ;+ dzi ko wònye. Amea nenya eƒe awuwo be eŋu nakɔ. 7  Gake ne amea va nunɔla la gbɔ va yi eye wòkpɔe be eŋu kɔ hafi dzia* va kaka ɖe eƒe ŋutigbalẽ me la, ekema ele be wòagava nunɔla la gbɔ ake.* 8  Nunɔla la nalé ŋku ɖe eŋu, ne dzi la kaka ɖe ŋutigbalẽa me la, ekema nunɔla la nagblɔ be eŋu mekɔ o. Anyidɔe.+
9  “Ne anyi ƒo ɖe ame aɖe ŋu la, ekema woakplɔe ava nunɔla la gbɔ, 10  ne nunɔla la nalé ŋku ɖe eŋu.+ Ne dɔ si do ɖe eƒe ŋutigbalẽ ŋu la fu ɣie, fu siwo le teƒea zu ɣie, eye teƒe si dɔa do ɖo la zu abi+ la, 11  ekema anyidɔ xoxoe wònye le eƒe ŋutigbalẽ ŋu, nunɔla la nagblɔ be eŋu mekɔ o. Mehiã be wòagaɖee ɖe aga o,+ elabena eŋu mekɔ o. 12  Gake ne nunɔla la kpɔe dze sii keŋ be anyidɔ la kaka eye wòxɔ amea ŋuti katã, tso eƒe tame va ɖo eƒe afɔgɔme, 13  eye nunɔla la lé ŋku ɖe eŋu hekpɔe be anyidɔ la xɔ eŋuti katã la, ekema wòagblɔ be dɔnɔa ŋu kɔ.* Esi eŋuti katã fu ɣie ta la, amea ŋu kɔ. 14  Gake gbe si gbe wògawɔ abi la, amea ŋu mekɔ o. 15  Ne nunɔla la kpɔ abia la, agblɔ be eŋu mekɔ o.+ Abi la ŋu mekɔ o. Anyidɔe.+ 16  Gake ne abia gatrɔ zu ɣie la, ekema amea nava nunɔla la gbɔ. 17  Nunɔla la alé ŋku ɖe eŋu,+ eye ne ekpɔe be dɔ si do ɖe eŋu zu ɣie la, ekema nunɔla la nagblɔ be dɔnɔa ŋu kɔ.
18  “Ne ƒoƒoe ƒo ame aɖe hemie, 19  gake nu ɣi aɖe do ɖe ƒoƒoe la teƒe alo wòɖe bo, eye wòfu hede biabiã ge la, ekema amea natsɔ eɖokui afia nunɔla la. 20  Nunɔla la nalé ŋku ɖe eŋu.+ Ne teƒea nyé ɖe eme wu ŋutigbalẽa ƒe akpa bubuawo, eye eƒe fu la le ɣie la, ekema nunɔla la nagblɔ be eŋu mekɔ o. Anyie ƒo ɖe ƒoƒoe la teƒe. 21  Ke ne nunɔla la lé ŋku ɖe eŋu eye wòkpɔ be fu ɣi aɖeke mele eme o, teƒea menyé ɖe eme wu ŋutigbalẽa ƒe akpa bubuawo hã o, eye wòlé akpɔ̃ la, ekema nunɔla la naɖe amea ɖe aga ŋkeke adre.+ 22  Eye ne edze ƒãa be dɔa kaka ɖe ŋutigbalẽa me la, ekema nunɔla la nagblɔ be eŋu mekɔ o. Dɔvɔ̃ ye. 23  Ke ne teƒe si ɖe bo la kpɔtɔ le nenema, mekeke ɖe enu o la, ekema ƒoƒoea ƒe teƒee ho, nunɔla la nagblɔ be eŋu kɔ.+
24  “Ne dzo fiã ame aɖe, eye dzobi la teƒe fu hede biabiã ge alo le ɣie keŋ la, 25  nunɔla la nalé ŋku ɖe eŋu. Ne fu siwo le teƒea zu ɣie, eye teƒea nyé ɖe eme wu ŋutigbalẽa ƒe akpa bubuawo la, ekema anyidɔe do ɖe dzobi la me, eye nunɔla la nagblɔ be eŋu mekɔ o. Anyidɔe. 26  Gake ne nunɔla la lé ŋku ɖe eŋu eye wòkpɔ be fu ɣi aɖeke mele teƒea o, menyé ɖe eme wu ŋutigbalẽ la ƒe akpa bubuawo hã o, eye wòlé akpɔ̃ la, ekema nunɔla la naɖe amea ɖe aga ŋkeke adre.+ 27  Nunɔla la nalé ŋku ɖe eŋu le ŋkeke adrea gbe. Ne edze ƒãa be ekaka ɖe ŋutigbalẽa me la, ekema nunɔla la nagblɔ be eŋu mekɔ o. Anyidɔe. 28  Ke ne teƒe si ɖe bo la kpɔtɔ le nenema, mekaka ɖe ŋutigbalẽa me o, eye wòlé akpɔ̃ la, ekema nane koe do ɖe dzobi la teƒe, nunɔla la nagblɔ be eŋu kɔ, elabena dzobi teƒe lae ɖi atse.
29  “Ne dɔ aɖe do ɖe ŋutsu alo nyɔnu aɖe ƒe tame alo eƒe glã la, 30  ekema nunɔla la nalé ŋku ɖe dɔa ŋu.+ Ne teƒe la nyé ɖe eme wu ŋutigbalẽa ƒe akpa bubuawo, fu siwo le teƒea ƒe amadede trɔ aŋutiɖiɖi eye wòle belibeli la, ekema nunɔla la nagblɔ be amea ŋu mekɔ o; dɔe do ɖe amea ƒe ɖa alo ge me. Anyidɔe ƒo ɖe eƒe tame alo eƒe glã. 31  Gake ne nunɔla la kpɔ be teƒea menyé ɖe eme wu ŋutigbalẽa ƒe akpa bubuawo o, eye fu yibɔ aɖeke mele eme o la, ekema nunɔla la naɖe dɔnɔa ɖe aga ŋkeke adre.+ 32  Nunɔla la nalé ŋku ɖe dɔa ŋu le ŋkeke adrea gbe. Ne dɔa mekaka ɖe edzi o, fua ƒe amadede metrɔ aŋutiɖiɖii o, eye teƒea menyé ɖe eme wu ŋutigbalẽa ƒe akpa bubuawo o la, 33  ekema woaƒlɔ ɖa nɛ, ke woatsò dɔteƒea ya ɖi, eye nunɔla la naɖe dɔnɔa ɖe aga ŋkeke adre.
34  “Nunɔla la nagalé ŋku ɖe dɔa ŋu le ŋkeke adrea gbe, ne dɔ si le tame kple ge me nɛ la mekeke ɖe enu o, eye teƒea menyé ɖe eme wu ŋutigbalẽa ƒe akpa bubuawo o la, ekema nunɔla la nagblɔ be eŋu kɔ, eye amea nanya eƒe awuwo ne eŋu nakɔ. 35  Ke ne edze ƒãa be dɔa keke ɖe enu le ŋutigbalẽa me esime wogblɔ be eŋu kɔ megbe la, 36  ekema nunɔla la nagalé ŋku ɖe amea ŋu, ne dɔa keke ɖe enu la, ekema mehiã be nunɔla la nagakpɔe ɖa be fua ƒe amedede trɔ aŋutiɖiɖi hã o; amea ŋu mekɔ o. 37  Gake ne ekpɔe be dɔa mekeke ɖe enu o, eye fu yibɔ to ɖe teƒea la, ekema dɔa vɔ. Eŋu kɔ, eya ta nunɔla la nagblɔ be eŋu kɔ.+
38  “Ne ŋutsu alo nyɔnu aɖe ƒe ŋutigbalẽ ɖe bo, eye teƒe si ɖe bo la le ɣie la, 39  nunɔla la nalé ŋku ɖe eŋu.+ Ne ŋutigbalẽ la ƒe teƒe si ɖe bo la lé akpɔ̃ hele ɣie la, ekema nane koe ƒo ɖe eŋu, menye dɔvɔ̃e o. Eŋu kɔ.
40  “Ne ŋutsu aɖe ƒe ɖa be le eƒe dzodome la, ekema tabebe ye, eŋu kɔ. 41  Ne ɖa be le ŋgonu nɛ la, ekema eƒe ŋgonue kpã; eŋu kɔ. 42  Ke ne nane do ɖe eƒe dzodome alo ŋgonu si bebe la, eye wòfu hede biabiã ge la, ekema anyidɔe do ɖe eƒe dzodome alo eƒe ŋgonu. 43  Nunɔla la nalé ŋku ɖe amea ŋu. Ne dɔ si do ɖe eƒe dzodome alo eƒe ŋgonu, afi si bebe la, fu hede biabiã ge abe ale si anyidɔ dona ɖe ŋutigbalẽ ŋu ene la, 44  ekema anyidɔlélae. Eŋu mekɔ o. Nunɔla la nagblɔ be eŋu mekɔ o le dɔ si do ɖe eƒe tame la ta. 45  Ame si ŋu anyidɔa le la nadze eƒe awuwo, eye wòagblẽ eƒe tagbɔ ɖi atsyɔ nu eƒe nutage dzi anɔ ɣli dom be: ‘Ŋunye mekɔ o hee, ŋunye mekɔ o hee!’ 46  Ŋkeke ale si dɔa le eŋu la, eŋu mekɔ o. Esi eŋu mekɔ o ta la, woaɖee ɖe aga wòayi aɖanɔ asaɖa la godo.+
47  “Ke ne anyidɔ ƒe dzesi dze le nudodo aɖe me, eɖanye lãfuwu alo aklalawu o, 48  alo avɔlɔ̃ka, alo nu si wotsɔ ɖeti alo lãfu lɔ̃, lãgbalẽ, alo nu sia nu si wotsɔ lãgbalẽ wɔ me, 49  eye dɔa do ɖe awu, lãgbalẽ, avɔlɔ̃ka, alo nu si wolɔ̃ ŋu, alo nu sia nu si wotsɔ lãgbalẽ wɔ la me, eye dzesia ƒe amadede nye aŋutiɖiɖi kple gbemu tsaka, alo wòbiã vie la, ekema anyidɔe, woatsɔe afia nunɔla la. 50  Nunɔla la nalé ŋku ɖe teƒe si dɔa do ɖo ŋu, eye wòaɖe nu si ŋu dɔa le la ɖe aga ŋkeke adre.+ 51  Ne ekpɔ le ŋkeke adrea gbe be dɔa kaka ɖe awua, avɔlɔ̃ka la, nu si wolɔ̃, alo lãgbalẽa me la, eɖanye nu ka kee wozãa lãgbalẽa na o, dɔ vɔ̃ɖie do ɖe eme, eŋu mekɔ o.+ 52  Ele be wòatɔ dzo awu la, avɔlɔ̃ka la, nu si wotsɔ lãfu alo ɖeti lɔ̃, alo nu sia nu si wotsɔ lãgbalẽ wɔ si me dɔa do ɖo, elabena dɔ vɔ̃ɖie. Woatɔ dzo nu la.
53  “Ke ne nunɔla la lé ŋku ɖe eŋu, eye wòkpɔ be nua mekeke ɖe enu le awua, avɔlɔ̃ka la, nu si wolɔ̃ alo nu sia nu si wotsɔ lãgbalẽ wɔ la me o la, 54  ekema nunɔla la nade se be woanya nu si me dɔa le la, eye wòagaɖee ɖe aga ŋkeke adre bubu. 55  Nunɔla la nalé ŋku ɖe nu si ŋu dɔa le la ŋu le enyanya vɔ megbe. Ne ekpɔ be teƒe si nua do ɖo la gale nenema ko, evɔ mekeke ɖe enu hã o la, ke eŋu mekɔ o. Ele be woatɔ dzoe le esi dɔa ɖu teƒea le eƒe ŋkume alo megbe ta.
56  “Ke ne nunɔla la lé ŋku ɖe nu si ŋu dɔa do ɖo le enyanya vɔ megbe eye wòkpɔ be teƒea lé akpɔ̃ la, ekema wòalã teƒe si dɔa do ɖo la ɖa le awu, lãgbalẽ, avɔlɔ̃ka alo nu si wolɔ̃ la ŋu. 57  Gake ne egado ɖe awu, avɔlɔ̃ka, nu si wolɔ̃, alo nu sia nu si wotsɔ lãgbalẽ wɔ la me ake la, ekema dɔa le kekem ɖe enu. Ele be woatɔ dzo nu sia nu si me dɔa le.+ 58  Ke ne wonya awu la, avɔlɔ̃ka la, nu si wolɔ̃, alo nu sia nu si wotsɔ lãgbalẽ wɔ, eye dɔa bu le eme la, ekema woaganyae zi evelia be eŋu nakɔ.
59  “Esiae nye anyidɔ si le lãfuwu, aklalawu, avɔlɔ̃ka, nu si wolɔ̃, alo nu sia nu si wotsɔ lãgbalẽ wɔ me la ŋuti se, be woanya ne eŋu kɔ loo alo eŋu mekɔ o.”