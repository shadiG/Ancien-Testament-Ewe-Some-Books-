 Eye Yehowa gagblɔ na Mose be: 2  “Gblɔ na Israel-viwo be, ‘Ne ame* aɖe wɔ nu vɔ̃ le manyamanya me,+ ale be wòwɔ nu siwo katã ŋu Yehowa de se le be woagawɔ o la dometɔ aɖe la, ekema nu si wòle be woawɔe nye esi:
3  “‘Ne nunɔla si wosi ami na+ la wɔ nu vɔ̃+ hena dukɔ la ɖi fɔ la, ekema wòatsɔ nyitsui si sɔ blibo vɛ na Yehowa be woatsɔ asa nuvɔ̃vɔ ɖe eƒe nu vɔ̃ si wòwɔ la ta.+ 4  Netsɔ nyi la va takpegbadɔa ƒe mɔnu+ le Yehowa ŋkume, eye wòatsɔ eƒe asi aɖo nyi la ƒe tame, eye wòawu nyi la le Yehowa ŋkume.+ 5  Eyome nunɔla si wosi ami na+ la natsɔ nyi la ƒe ʋu la ƒe ɖe ava takpegbadɔa me; 6  eye nunɔla la nade eƒe asibidɛ ʋua me+ eye wòahlẽ ʋua ƒe ɖe zi adre+ ɖe kɔkɔeƒe la ƒe xɔmetsovɔa ŋgɔ le Yehowa ŋkume. 7  Eye nunɔla la nage ʋu la ƒe ɖe ɖe dzudzɔdomlekpui+ si le Yehowa ŋkume le takpegbadɔa me la ƒe dzoawo dzi, eye wòatsɔ nyi la ƒe ʋu susɔea katã akɔ ɖe numevɔsamlekpui+ si le takpegbadɔa ƒe mɔnu la te.
8  “‘Eyome wòaɖe nyi si wotsɔ sa nuvɔ̃vɔe la ƒe amiawo katã, hekpe ɖe ami si tsyɔ dɔkaviawo dzi la ŋu kple ami siwo katã le dɔkaviawo ŋu, 9  ayiku eveawo kple ami siwo le wo ŋu le alia gbɔ lɔƒo. Eye wòaɖe aklã ŋu mi la kpe ɖe ayikuawo ŋu.+ 10  Nu siwo woɖe le nyi si wotsɔ sa ŋutifafavɔe+ la ŋu la kee wòaɖe le esia hã ŋu. Eye nunɔla la natsɔ wo ado dzudzɔ ɖe numevɔsamlekpui la dzi.
11  “‘Ke nyi la ƒe agbalẽ, eƒe lã la katã, eƒe ta, eƒe afɔwo, eƒe dɔkaviwo kple eƒe mĩwo,+ 12  siwo nye nyi la ƒe lã mamlɛa katã ya la, wòana woatsɔ wo ado goe ayi asaɖa la godo le teƒe dzadzɛ, afi si wokɔa dzofiwo* ɖo, eye wòatɔ dzoe le nakedzo dzi.+ Afi si wokɔa dzofiwo ɖo lae wòatɔ dzoe le.
13  “‘Ke ne Israel-viwo ƒe ha blibo la ɖi fɔ le nu vɔ̃ aɖe si womeɖo hafi wɔ o ta,+ evɔ womenya be yewowɔ nane si ŋu Yehowa de se le be woagawɔ o,+ 14  eye emegbe wova dze si nu vɔ̃ si wowɔ la, ekema ha la natsɔ nyitsui ava takpegbadɔ la ŋgɔ be woatsɔ asa nuvɔ̃vɔe. 15  Eye ha la ƒe ametsitsiwo natsɔ woƒe asiwo aɖo nyi la ƒe tame le Yehowa ŋkume, eye woawu nyi la le Yehowa ŋkume.
16  “‘Azɔ nunɔla si wosi ami na la natsɔ nyi la ƒe ʋu la ƒe ɖe ava takpegbadɔa me. 17  Eye nunɔla la nade eƒe asibidɛ ʋua me ahlẽ zi adre ɖe xɔmetsovɔ+ la ŋgɔ le Yehowa ŋkume. 18  Eye wòage ʋua ƒe ɖe ɖe vɔsamlekpui+ si le Yehowa ŋkume le takpegbadɔa me la ƒe dzoawo dzi; eye wòatsɔ ʋu susɔea katã akɔ ɖe numevɔsamlekpui si le takpegbadɔa ƒe mɔnu la te.+ 19  Eye wòaɖe ami siwo katã le nyia ŋu atsɔ ado dzudzɔ ɖe vɔsamlekpui la dzi.+ 20  Eye wòawɔ nyi la abe ale si ko wòwɔ nyi gbãtɔ si wotsɔ sa nuvɔ̃vɔe la ene. Nenemae wòawɔe, eye nunɔla la nalé avu ɖe dukɔ la ta+ ale be woatsɔe ake wo. 21  Emegbe wòana woatsɔ nyi la ado goe ayi asaɖa la godo ahatɔ dzoe, abe ale si ko wòtɔ dzo nyi gbãtɔa ene.+ Ha la ƒe nuvɔ̃vɔsa wònye.+
22  “‘Ne amegã+ aɖe wɔ nu vɔ̃, eye wòwɔ nu siwo katã ŋu Yehowa eƒe Mawu de se le be woagawɔ o la dometɔ aɖe heɖi fɔ, 23  alo ne wòva dze si se si dzi wòda la, ekema wòatsɔ gbɔ̃tsui si sɔ blibo avɛ woatsɔ asa vɔe. 24  Eye wòatsɔ eƒe asi aɖo gbɔ̃tsui la ƒe tame, eye wòawui le afi si wowua numevɔsalã la le, le Yehowa ŋkume.+ Nuvɔ̃vɔsa wònye. 25  Eye nunɔla la nade eƒe asibidɛ nuvɔ̃vɔsalã la ƒe ʋua me age ɖe numevɔsamlekpui la ƒe dzoawo ŋu,+ eye wòatsɔ eƒe ʋu susɔea akɔ ɖe numevɔsamlekpui la te.+ 26  Eye wòatsɔ ami siwo katã le eŋu ado dzudzɔ ɖe vɔsamlekpuia dzi abe ale si wowɔ ŋutifafavɔsalã la ƒe ami la ene;+ eye nunɔla la nalé avu nɛ ɖe eƒe nu vɔ̃ la ta, ale be woatsɔe akee.
27  “‘Ke ne ame* aɖe wɔ nu vɔ̃ le dukɔa me, evɔ meɖoe hafi o, eye wòwɔ nu siwo ŋu Yehowa de se le be woagawɔ o la dometɔ aɖe heɖi fɔ,+ 28  alo wòva dze si nu vɔ̃ si wòwɔ la, ekema wòatsɔ gbɔ̃nɔe si sɔ blibo ava sa vɔ ɖe eƒe nu vɔ̃ si wòwɔ la ta. 29  Eye wòatsɔ eƒe asi aɖo nuvɔ̃vɔsalã la ƒe tame, eye wòawu nuvɔ̃vɔsalã la le teƒe ma ke si wowua numevɔsalã le.+ 30  Eye nunɔla la nade eƒe asibidɛ vɔsalã la ƒe ʋua me age ɖe numevɔsamlekpui la ƒe dzoawo ŋu, eye wòatsɔ eƒe ʋu susɔea katã akɔ ɖe numevɔsamlekpuia te.+ 31  Eye wòaɖe ami siwo katã le eŋu,+ abe ale si ko woɖe ami le ŋutifafavɔsalã la ŋu ene,+ eye nunɔla la natsɔe ado dzudzɔ ɖe vɔsamlekpuia dzi wòanye ʋeʋẽ lilili* na Yehowa; eye nunɔla la nalé avu ɖe eta, ale be woatsɔe akee.
32  “‘Ke ne alẽvi wòbe yeatsɔ asa nuvɔ̃vɔe la, ekema wòatsɔ alẽnɔe si sɔ blibo vɛ. 33  Eye wòatsɔ eƒe asi aɖo nuvɔ̃vɔsalã la ƒe tame, eye wòawui wòanye nuvɔ̃vɔsa le teƒe si wowua numevɔsalã le.+ 34  Eye nunɔla la nade eƒe asibidɛ nuvɔ̃vɔsalã la ƒe ʋua me age ɖe numevɔsamlekpui la ƒe dzoawo ŋu,+ eye wòatsɔ eƒe ʋu susɔea katã akɔ ɖe numevɔsamlekpuia te. 35  Eye wòaɖe ami siwo katã le eŋu la, abe ale si ko woɖea alẽtsui si wotsɔ sa ŋutifafavɔe la ƒe amiawo ene, eye nunɔla la natsɔ wo ada ɖe Yehowa ƒe dzovɔsawo dzi atsɔ ado dzudzɔ le vɔsamlekpui la dzi;+ eye nunɔla la nalé avu ɖe eta, le nu vɔ̃ si wòwɔ la ta, eye woatsɔe akee.